
## Գիրք առաջին։ Կլիո

__1.__ Հերոդոտոս Հալիկառնասեցու (հավաքած) պատմությունն է այս, որպեսզի ժամանակի (ձեռքով) չջնջվեն մարդկանց գործերը և անհայտ չմնան այն խոշոր և հրաշակերտ կառուցումները, որ կերտել են մասամբ հելլենները, մասամբ բարբարոսները[^1]. մանավանդ (չմոռացվի) և այն, թե ի՞նչ պատճառով նրանք պատերազմեցին միմյանց դեմ։

Պարսից գիտունները պատմում են, թե թշնամության պատճառը եղել են փյունիկեցիները։ Սրանք եկել են Կարմիր կոչված ծովից մեր ծովը[^2] և բնակեցրել այն երկիրը, որտեղ մինչև, այժմ էլ ապրում են[^3]։ Նրանք անմիջապես ձեռնարկել են հեռավոր ծովագնացություններ։ Եգիպտական և ասորեստանյան ապրանքները փոխադրելիս, նրանք, այլ երկրների թվում, ժամանել են նաև Արգոս. Արգոսն այդ ժամանակ ամենահայտնի (քաղաքն) էր այժմ Հելլադա կոչվող երկրում։ Փյունիկեցիներն, ահա, ժամանելով Արգոս, ափ են դուրս բերում իրենց բեռը։ Իրենց ժամանման հինգ թե վեցերորդ օրը, երբ արդեն համարյա իրենց ամբողջ ապրանքը վաճառվել էր, ծովափ է գալիս, բազում այլ կանանց հետ, նաև արքայի դուստրը, նրա անունն էր, ինչպես իրենք՝ հելլենները ևս ասում են, Իո՝ դուստր Ինաքոսի։ Կանայք, կանգնած նավախելի մոտ, գնում էին իրենց առավել հավանած իրերը, երբ փյունիկեցիները, տրված հրահանգի համաձայն, նետվում են նրանց վրա։ Կանանց մեծ մասը, իհարկե, կարողանում է փախչել, բայց Իոն և մի քանի ուրիշներ առևանգվում են։ Փյունիկեցիները նրանց տանելով նավ, շտապում են մեկնել Եգիպտոս։

__2.__ Պարսիկները պատմում են, թե Իոն այսպես է բերվել Եգիպտոս, մինչդեռ հելլեններն այլ կերպ են պատմում և այդ էլ դառնում է անարդարությունների սկիզբը։ Այնուհետև, ինչպես պատմում են նրանք, ինչ-որ հելլեններ,— նրանք չեն կարողանում անունները տալ,— ժամանում են փյունիկյան Տյուրոս (քաղաքը) և առևանգում արքայի Եվրոպե դստեր։ Սրանք, հավանաբար, կրետացիներ էին։ Սրանով նրանք հավասարը հատուցում են փյունիկեցիներին։ Բայց հետագայում հելլենները երկրորդ անարդարությունն են պատճառում (բարբարոսներին)։ Ռազմանավով նրանք նավում են դեպի Այա, Կոլխիսում, և Փասիս գետը[^4], այստեղ նրանք, վերջացնելուց հետո բոլոր այն գործերը, ինչի համար ժամանել էին, առևանգում են արքայի դուստր Մեդեային։ Երբ կոլխերի արքան դեսպան է ուղարկում Հելլադա, հատուցում խնդրելով վիրավորանքի համար և ետ է պահանջում իր դստեր, հելլենները պատասխանում են, թե՝ քանի որ իրենք արգիվուհի Իոյի համար հատուցում չեն ստացել, ուստի և իրենք (կոլխերին) ոչ մի հատուցում չեն տալու։

__3.__ Նրանք պատմում են, թե՝ այնուհետև, հաջորդ սերնդի օրոք, Պրիամոսի որդի Ալեքսանդրը[^5], լսած լինելով այս ամենը, ցանկանում է առևանգելով իր համար կին ձեռք բերել Հելլադայից։ Նա հաստատ համոզված էր, որ անպատիժ կմնա, քանի որ հելլենները նույնպես անպատիժ էին մնացել։

Եվ ահա, երբ նա առևանգեց Հեղինեին, հելյենները նախ որոշում են դեսպաններ ուղարկել՝ Հեղինեին ետ վերցնելու և առևանգման համար հատուցում պահանջելու։ Երբ այս առաջարկությունը եղավ, տրոյացիները նրանց հիշեցրին Մեդեայի առևանգումը, որի համար հելլենները ոչ մի հատուցում չէին տվել և չէին վերադարձրել (Մեդեային), մինչդեռ իրենք այժմ ուրիշներից հատուցում էին պահանջում։

__4.__ Մինչ այս (դեպքը), առանձին առևանգումներ էին կատարում իրարից, այսուհետև, սակայն, հելլենները մեծապես պատասխանատու են։ Քանզի նրանք առաջինն սկսեցին արշավել Ասիա, նախքան (պարսիկները) կարշավեին Եվրոպա։ Կանանց առևանգումն, իրոք, անարդար գործ է, բայց առևանգման համար վրեժ լուծելը, նրանց կարծիքով, անմիտ մարդկանց գործ է, իսկ առևանգվածներին ոչ մի ուշադրություն չդարձնելը՝ իմաստունների գործ, քանզի պարզ է, որ եթե իրենք՝ կանայք չցանկանային, ապա չէին առևանգվի։ Պարսիկներն ասում են, թե՝ ասիացիները կարևորություն չեն տալիս կանանց առևանգմանը, մինչդեռ հելլենները, լակեդեմոնացի մի կնոջ[^6] պատճառով մեծ գորք գումարեցին և, գալով Ասիա, կործանեցին Պրիամոսի տերությունը[^7]։ Այս դեպքից հետո է, որ պարսիկները մշտապես հելլեններին իրենց թշնամիներն են համարում։ Քանգի նրանք Ասիան և այնտեղ բնակվող բարբարոս ագգերին համարում են իրենցը, իսկ Եվրոպան և հելլեննակսւն (աշխարհը) նրանք համարում են օտար։

__5.__ Ինչպես պատմում են պարսիկները, այսպիսին է եղել դեպքերի ընթացքը։ Նրանց կարծիքով, Իլիոնի նվաճումը սկիզբ է ծառայել հելլենների հանդեպ իրենց թշնամության։ Բայց փյունիկեցիները նույնը չեն պատմում Իոյի առևանգման մասին, ինչ պարսիկները։ Նրանք ասում են, թե՝ Իոյին իրենք բռնի չեն առևանգել ու տարել Եգիպտոս, քանի որ նա դեռևս Արգոսում սեռական կապ էր ունեցել նավատիրոջ հետ։ Երբ նա զգացել է, թե հղի է, ամաչելով իր ծնողներից, ինքը կամովին մեկնել է փյունիկեցիների հետ, որպեսզի իր արարքը չբացահայտվի։

Այսպես են պատմում պարսիկները և փյունիկեցիները. ինչ վերաբերում է ինձ, ապա ես հանձն չեմ առնում ասելու, թե այդ ամենը իրոք այդպե՞ս է կատարվել, թե՞ այլ կերպ։ Սակայն ես կանվանեմ այն մարդուն, որը, ինչպես ինձ հայտնի է, սկիզբն է դրել հելլենների դեմ թշնամության։ Շարունակելով իմ խոսքը, այնուհետև ես հավասարապես կպատմեմ մարդկանց մեծ և փոքր քաղաքների մասին, քանզի նախկինում մեծ եղած քաղաքներից շատերն այժմ փոքր են դարձել, իսկ այն քաղաքները, որոնք իմ ժամանակ արդեն մեծ էին, հնում փոքր են եղել։ Իմանալով նաև, որ մարդկային բարեբախտությունը երբեք կայուն չէ, ես նույնպես կհիշատակեմ երկու կողմերի բախտի մասին։

__6.__ Կրեսոսը[^8] ծնունդով լյուդիացի էր, որդին Ալյուատտեսի, տիրակալը Հալյուս գետից այս կողմ բնակվող ազգերի։ Այն հոսում է հարավից հյուսիս, սիրիացիների[^9] և պափլագոնացիների (երկրի) միջով և դուրս գալիս Էվքսինոս կոչված Պոնտոսը։ Որքան ինձ հայտնի է, այս Կրեսոսը առաջին բարբարոսն էր, որը հելլենների մի մասին նվաճեց և հարկատու դարձրեց իրեն, իսկ մյուս մասին՝ բարեկամ։ Նա նվաճեց հոնիացիներին, էոլներին և Ասիայում բնակվող դորիացիներին, իսկ լակեդեմոնացիներին դարձրեց բարեկամ։ Մինչև Կրեսոսի թագավորելը, բոլոր հելլեններն ագատ էին, քանզի կիմմերների արշավանքը[^10], որոնք նախքան կրեսոսը հասել էին Հոնիա, չկործանեց քաղաքները, այլ, պարզապես, ավարառության ենթարկեց։

__7.__ Այսպես, իշխանությունը, որը Հերակլյաններին էր պատկանում, անցնում է Կրեսոսի՝ Մերմնադյաններ կոչված տոհմին։ Կանդավլեսը[^11], որին հելլենները անվանում են Մյուրսիլոս, Սարդեսի տիրանն էր, Հերակլեսի որդի Ալկայոսի հետնորդը։ Հերակլյաններից Սարդեսի առաջին թագավորը դարձել է Ագրոնը՝ որդին Նինոսի, (որը որդին էր) Բելոսի, (որը որդին էր) Ալկայոսի. իսկ Կանդավլեսը, Մյուրսոսի որդին՝ վերջինը։ Ագրոնից առաջ այս երկրում իշխած թագավորները եղել են Ատյուսի որդի Լյուդոսի հետնորդները. սրանից էլ ամբողջ երկիրը կոչվել է լյուդիական, մինչդեռ նախկինում կոչվում էր մեյոնների երկիր։ Աստվածային պատգամի միջոցով իշխանությունը սրանցից վերցնում են Հերակլյանները. սրանք Հերակլեսի և ստրկուհի Յարդանոսի սերունդն էին և իշխել են մարդկանց քսաներկու սերնդի վրա, հինգ հարյուր հիսուն տարի[^12], մինչև Մյուրսոսի որդի Կանդավլեսը, իշխանությունը ժառանգելով՝ հորից որդի։

__8.__ Ահա այս Կանդավլեսը սիրահարվում է իր իսկ կնոջ և, սիրահարված լինելով, կարծում է, թե իր կինը ամենագեղեցիկն է կանանց մեջ։ Նա այդպես էր կարծում, իսկ նրա թիկնապահների մեջ էր նաև Գյուգեսը՝ Դասկյուլոսի որդին, որին առավել էր հավանում և որին վստահում էր կարևորագույն գործերը։ Ահա սրան էլ Կանդավլեսը գովերգում է իր կնոջ գեղեցկությունը։ Շատ ժամանակ չէր անցել, քանզի Կանդավլեսին պետք է չարիք պատահեր, երբ սա Գյուգեսին հետևյալն ասաց. «Գյուգես, թվում է, թե դու չես հավատում կնոջս գեղեցկության մասին իմ ասած խոսքերին. քանզի մարդիկ իրենց ականջներին պակաս են հավատում, քան իրենց աչքերին, ուստի դու այնպես արա, որ նրան մերկ տեսնես»։ Գյուգեսը (գարմացած) ճչում է և ասում. «Տեր իմ, այդ ի՞նչ անմիտ խոսք ես ասում, պատվիրելով մերկ տեսնել իմ տիրուհուն։ Չէ՞ որ կանայք, մերկանալով իրենց գգեստից, մերկանում են և ամոթից։ Մարդիկ դեռ հնուց պատշաճ օրենքներ են սահմանել, որոնցով պետք է շարժվել։ Դրանցից մեկն էլ այն է, որ ամեն մարդ պետք է դիտի այն, ինչ իրենն է։ Ես հավատում եմ, որ նա բոլոր կանանցից գեղեցկագույնն է և խնդրում եմ քեզ ապօրինի արարքներ չպահանջես ինձնից»։

__9.__ Այս խոսքերով Գյուգեսը դիմադրում էր, վախենալով, որ այդ պատճառով իրեն չարիք կհասնի, բայց Կանդավլեսը նրան այսպես է պատասխանում. «Գոտեպնդվիր, Գյուգես, և մի վախենար, թե ես այս ամենն ասում եմ քեզ փորձելու համար, ոչ էլ իմ կինը քեզ որևէ վնաս կհասցնի։ Ես այնպիսի հնարք կմտածեմ, որ նա նույնիսկ չի նկատի, թե դու իրեն տեսել ես։ Ես քեզ կկանգնեցնեմ մեր ննջարանի վրա բացվող դռան ետև։ Իմ այնտեղ մտնելուց հետո կգա պառկելու նաև իմ կինը։ Մուտքի մոտ կա բազմոց. կինս գգեստները մեկ առ մեկ հանելիս, դնում է դրա վրա։ Այդ ժամանակ էլ դու հանգիստ կարող ես նրան դիտել։ Երբ արդեն նա, թիկունքը քեզ արած, գնա դեպի մահիճը, դու աշխատիր դռնով դուրս գալ այնպես, որ նա քեզ չնկատի»։

__10.__ Այսպես, Գյուգեսը չի կարողանում խուսափել և համաձայնվում է։ Իսկ Կանդավլեսը, տեսնելով, որ քնելու ժամն է, Գյուգեսին առաջնորդում է ննջարան, որից հետո իսկույն գալիս է նաև նրա կինը։ Ներս մտնելով, կինն սկսում է գգեստները հանել, իսկ Գյուգեսը դիտում է։ Երբ կինը թիկունքը դարձնում է դեպի նա՝ մահիճ մտնելու համար, Գյուգեսը դուրս է սողոսկում, բայց կինը նկատում է նրա ելքը։ Իմանալով, որ այդ ամենն իր ամուսնու սարքածն է, ո՛չ հչում է ամոթից, ո՛չ էլ ցույց տալիս, թե կռահեց, այլ մտադրվում է վրեժ լուծել Կանդավլեսից, քանի որ լյուդիացիները, ինչպես և համարյա րոլոր բարբարոսները, մեծ ամոթ են համարում նույնիսկ տղամարդու համար, եթե սա երևում է իր մերկութւամբ։

__11.__ Այնժամ կինը ոչինչ չէր արտահայտել և հանգիստ էր մնում։ Բայց առավոտյան նա պատվիրում է իր մենահավատարիմ ծառաներին պատրաստ լինել ու կանչում է Գյուգեսին։ Սա ենթադրելով, որ թագուհուն ոչինչ հայտնի չէ կատարվածից, գալիս է այդ հրավերին, քանզի սովոր էր գալ ամեն անգամ, երբ թագուհին իրեն հրավիրում էր իր մոտ։ Երբ Գյուգեսը եկավ, կինը նրան այսպես ասաց. «Այժմ, Գյուգես, քո առաջ երկու ճանապարհ կա և ես (հնարավորություն) եմ տալիս քեզ ընտրելու դրանցից մեկը. կամ Կանդավլեսին կսպանես և ինձ ու լյուդիացվոց թագավորությանը կտիրանաս, և կամ այժմ կսպանվես, որպեսզի այսուհետև էլ, հնազանդվելով Կանդավլեսին, չտեսնես այն ամենը, ինչ քեզ չի կարելի տեսնել։ Այժմ կամ նա, ով այս ամենը նյութեց, պետք է կործանվի, կամ էլ դու, որ անօրենություն ես գործել, ինձ մերկ տեսնելով»։ Գյուգեսը սկզբում ապշեց նրա խոսքերից, բայց հետո սկսեց աղաչել թագուհուն, իրեն չստիպել նման ընտրություն անելու։ Բայց քանի որ Գյուգեսը չկարողացավ նրան համոզել և հասկացավ, որ ինքը ստիպված էր իրոք ընտրություն անել՝ կամ սպանել իր տիրոջը, կամ սպանվել այլոց ձեռքով, ուստի և ընտրեց իր կյանքը։ Այնժամ դիմելով (թագուհուն), այսպես խոսեց. «Քանի որ դու ստիպում ես ինձ, հակառակ իմ կամքին, սպանել իմ տիրոջը, ապա ասա, թե ինչպե՞ս կձեռնարկենք այդ արարքը»։ Թագուհին նրան պատասխանեց. «Հարձակումը կլինի այնտեղից, որտեղ նա ինձ մերկ ցույց տվեց, արարքը կկատարվի այն ժամանակ, երբ նա քնած կլինի»։

__12.__ Այս դավադրությունը նյութելուց հետո, երբ գիշերը վրա հասավ, Գյուգեսը կնոջ ետևից մտավ ննջարան, քանզի նա չէր կարողանում ոչ մի կերպ ազատվել այդ կնոջ ձեռքից և պետք է կորչեր կամ ինքը, կամ Կանդավլեսը։ Այնժամ թագուհին դաշույն տվեց նրան և թաքցրեց նույն դռան ետև։ Երբ Կանդավլեսը քնեց, Գյուգեսը դուրս գալով (թաքստոցից), սպանեց նրան ու տիրացավ և՛ կնոջը, և՛ թագավորությանը։ Նրան յամբական տրիմետրով հիշատակում է նաև Արքիլոքոս Պարոսցին, որն ապրել է նույն տարիներին։

__13.__ Այսպիսով, Գյուգեսը տիրացավ թագավորությանը, իսկ Դելփյան պատգամատունը[^13] պաշտպանեց նրա գահակալումը։ Քանզի լյուդիացիները, դժգոհելով Կանդավլեսի սպանությունից, զենքի դիմեցին, բայց միաժամանակ Գյուգեսի կողմնակիցները և մնացյալ լյուդիացիները պայմանավորվեցին, որ եթե պատգամախոսը նրան հայտարարի Լյուդիայի թագավոր, ապա նա կթագավորի, իսկ հակառակ դեպքում իշխանությունը նորից կտան Հերակլյաններին։ Պատգամախոսը դրական պատասխանեց և այսպիսով թագավորեց Գյուգեսը։ Այսուհանդերձ, Պյութիան[^13ա] ավելացրեց, թե Հերակլյաններն իրենց վրեժը կլուծեն Գյուգեսի հինգերորդ սերնդից։ Այս խոսքերին լյուդիացիներն ու իրենց թագավորները կարևորություն չտվին, մինչև որ այդ ամենը կատարվեց։

__14.__ Այսպես Մերմանդյանները իշխանությունը վերցրին Հերակլյաններից։ Գյուգեսը, տիրանալով իշխանության, ոչ քիչ ընծաներ ուղարկեց Դելփի։ Դելփիում գտնվող արծաթե ընծաների մեծ մասը նա է նվիրել. արծաթից բացի, նա անհամար ոսկի ընծայեց. իմիջիայլոց, նաև հիշարժան են վեց ոսկե կրատերները՝ երեսուն տաղանդ կշռով[^14]։ Դրանք դրված են կորնթացիների գանձարանում[^15]։ Ճիշտն ասած, այդ գանձը ոչ թե կորնթացիների համայնքինն է, այլ Կյուպսելոսի՝ Էետիոնի որդու։ Որքան ինձ հայտնի է, այս Գյուգեսը առաջին բարբարոսն էր, Գորդիասի որդի Միդասից, Փռյուգիայի թագավորից հետո, որը ընծաներ է ուղարկել Դելփի։ Քանզի Միդասը ևս ընծայել է իր թագավորական գահը, որի վրա և դատաստան էր անում։ Այն տեսարժան է և դրված է այնտեղ, որտեղ և Գյուգեսի կրատերները։ Այդ ոսկե և արծաթե անոթները, որ ընծայել է Գյուգեսը, դելփյանները անվանեցին «գյուգեսյան»։

__15.__ Իշխանությունը վերցնելուց հետո Գյուգեսը արշավել է Միլետ և Սմյուռնե՝ նվաճելով Կոլոփոն քաղաքը։ Բայց քանի որ իր երեսունութամյա թագավորության ընթացքում Գյուգեսը ոչ մի այլ մեծագործություն չի կատարել, այսքանը պատմելուց հետո, ես կանցնեմ առաջ և կխոսեմ նրանից հետո թագավորած Արդյուսի՝ Գյուգեսի որդու մասին։ Սա նվաճել է Պրիենեն և արշավել Միլետի վրա։ Երբ նա տիրում էր Սարդեսում, կիմմերները, իրենց բնակավայրերից սկյութների կողմից արտամղվելով, հասնում են Ասիա և գրավում Սարդեսը, բացի միջնաբերդից։

__16.__ Արդյուսը թագավորել է քառասուն և ինը տարի, որից հետո իշխանությունը անցել է նրա որդուն՝ Սադյուատտեսին, որը թագավորել է տասներկու տարի։ Սադյուտտտեսին հաջորդել է Ալյուատտեսը։ Սա պատերազմել է Դելոկեսի հետնորդ Կյուաքսարեսի և մեդացիների դեմ, կիմմերներին դուրս է քշել Ասիայից, նվաճել Սմյուռնեն, որը Կոլոփոնի հիմնած գաղութն էր, և ներխուժել Կլազոմենե։ Այստեղից նա վերադարձել է ոչ այնպես, ինչպես ինքը կցանկանար, այլ մեծապես վնասված։ Նրա կատարած մյուս գործերից առավել հիշարժանները հետևյալներն են։ 

__17.__ Նա շարունակել է իր հոր սկսած պատերագմը միլետացիների դեմ։ Ելնելով արշավանքի, նա Միլետը պաշարելիս այսպես է վարվել։ Իր զորքերը տարել է արշավանքի այն ժամանակ, երբ արտերում ցորենը հասունացած էր։ Նա առաջ էր շարժվում սրինգների, տավիղների[^16] և կանացի ու արական ֆլեյտաների[^17] հնչյունների տակ։ Հասնելով միլետացիների երկիրը, նա չէր ավերում բնակարանները, ոչ էլ հրկիզում էր դրանք, ոչ էլ դռները ջարդում, այլ թողնում էր կանգուն։ Նա միայն ծառերը և երկրի բերքը ոչնչացնելով, ետ է վերադարձել։ Իր զորքն ի վիճակի չէր քաղաքը պաշարելու, քանի որ միլետացիները գերիշխում էին ծովում։ Իսկ բնակարաները լյուդիացին չէր հրկիզում, որպեսզի միլետացիներն այնտեղ ապրելով, հնարավորություն ունենային նորից աշխատելու և հողը մշակելու, իսկ ինքը կկարողանար դարձյալ արշավել և ամայացնել երկիրը։

__18.__ Այս կերպ նա պատերազմել է տասնմեկ տարի։ Այդ ընթացքում միլետացիներր երկու անգամ խոշոր պարտություն են կրել. մեկը՝ իրենց երկրում, Լիմենեյոնի ճակատամարտում, մյուսը՝ Մեանդրոսի հովտում։ Այս տասնմեկ տարիներից վեցում Լյուդիայում դեռևս իշխում էր Արդյուսի որդի Սադյուատտեսը, որը և այդ ժամանակ արշավել էր միլետացիների երկրի վրա. քանզի այս Սադյուատտեսն էր, որ սկսել էր պատերազմը։ Հաջորդ հինգ տարիների ընթացքում պատերազմում էր Սադյուատտեսի որդի Ալյուատտեսը, որը, ինչպես ասել եմ, պատերազմը ժառանգելով իր հորից, այն շարունակեց ջանասիրաբար։ Հոնիացիներից ոչ ոք օգնության չհասավ միլետացիներին, բացի քիոսցիներից, որոնք դրանով փոխհատուցում էին միլետացիներին, քանզի նախկինում միլետացիք օգնել էին քիոսցիներին՝ Երետրիայի դեմ պատերազմում։

__19.__ Տասներկուերորդ տարում, երբ (լյուդիական) զորքը հրկիզում էր արտերը, այսպիսի դեպք կատարվեց։ Երբ արտը իսկույն ևեթ հրկիզվեց, քամին բոցը տարածեց ու բոցավառվեց Ասսեսյան[^18] կոչված Աթենասի տաճարը, որն ամբողջովին հրկիզվեց։ Սկզբում այդ դեպքին ուշադրություն չդարձրին, բայց երբ զորքը վերադարձավ Սարդես, Ալյուատտեսը հիվանդացավ։ Ու քանի որ հիվանդությունը երկարում էր, (արքան) պատգամավորներ է ուղարկում Դելփի,— գուցե իրեն այդպիսի խորհուրդ էին տվել, գուցե և ինքն այդպես էր մտածել,— հարցնելու աստծուց իր հիվանդության մասին։ Երբ (պատգամավորները) ժամանել են Դելփի, Պյութիան ասել է, թե՝ պատգամ չի լինի, մինչև չվերականգնեն Աթենասի այն տաճարը, որը հրկիզել են Ասսեսոսում, Միլետյան երկրում։

__20.__ Այս ամենը ես լսել եմ Դելփիում։ Միլետացիները դրան ավելացնում են նաև հետևյալը։ Կյուպսելոսի որդի Պերիանդրոսը, որը այդ ժամանակ Միլետում իշխող Թրասիբուլոսի մոտիկ բարեկամն էր, իմանում է պատգամախոսի՝ Ալյուատտեսին տված պատգամի մասին և սուրհանդակի միջոցով այն հայտնում Թրասիբուլոսին, որպեսզի սա նախօրոք միջոցներ ձեոք առնի։ Միլետացիները պատմում են, թե այդպես են կատարվել դեպքերը։

__21.__ Իսկ Ալյուատտեսը, երբ նրան հադորդել են պատգամախոսի պատասխանը, անմիջապես քարոզ[^18ա] է ուղարկել Միլետ՝ Թրասիբուլոսի և միլետացիների հետ հաշտություն կնքելու, մինչև որ ինքը կվերականգներ տաճարը։ Քարոզն, ահա, գտնվում էր Միլետում. իսկ Թրասիբուլոսը, նախօրոք տեղյակ լինելով ամեն ինչին և իմանալով, թե ինչ է անելու Ալյուատտեսը, հետևյալ հնարքն է մտածել։ Ինչքան որ ցորեն կար քաղաքում, և՛ իրեն պատկանող, և՛ հասարակ քաղաքացիներին, կուտակել է ագորայում[^18բ] և պատվիրել միլետացիներին, որ երբ ինքն ազդանշան տա, բոլորն սկսեն խմել և զվարճանալ։

__22.__ Թրասիբուլոսը կարգադրում է այս ամենն անել այն նպատակով, որ Սարդեսից ժամանած քարոզը, տեսնելով (ագորայում) թափած մեծ քանակությամբ ցորենը և խրախճող մարդկանց, այդ մասին հաղորդեր Ալյուատտեսին. այդպես էլ կատարվում է։ Քարոզն այդ ամենը տեսնում է և Լյուդիայի թագավորի հանձնարարությունները Թրասիբուլոսին հադորդելուց հետո, վերադառնում Սարդես։ Ինչպես ես իմացել եմ, հաշտությունը կնքվել է հենց այդ պատճառով։ Քանզի Ալյուատտեսը ենթադրում էր, որ Միլետում սաստիկ սով էր և ժողովուրդն այնտեղ ծայր աղետի մեջ էր, մինչդեռ Միլետից վերադարձած քարոզը նրան հաղորդել էր իր ակնկալություններին բոլորովին հակառակ տեղեկություններ։ Այս ամենից հետո կնքվում է հաշտություն, որով նրանք բարեկամանում են ու դառնում դաշնակից։ Իսկ Ալյուաաաեսը Ասսեսոսում մեկի փոխարեն կանգնեցնում է երկու տաճար՝ Աթենասին և ինքը բուժվում հիվանդությունից։ Այսպիսին է միլետացիների և Թրասիբուլոսի դեմ Ալյուատտեսի մղած պատերազմի պատմությունը։

__23.__ Պերիանդրոսը, որը Թրասիբուլոսին հայտնել էր ստացված պատգամը, Կյուպսելոսի որդին էր և Կորնթոսի տիրանը։ Ինչպես պատմում են կորնթացիները,— նույնը հաստատում են նաև լեսբոսցիները,— նրա կյանքում մեծ հրաշք է կատարվել։ Մեթյումնացի Արիոնը դելփինի վրա հեծած, տարվել է Տենարոս։ Արիոնն իր ժամանակի կիթառահարների մեջ իր հավասարը չուներ և, ինչպես ինձ հայտնի է, առաջին անգամ նա է հորինել դիթիրամբը[^19], անվանել այն և ուսուցանել Կորնթոսում։

__24.__ Պատմում են, թե այս Արիոնն իր կյանքի մեծ մասը Պերիանդրոսի մոտ ապրելուց հետո, որոշում է նավել Իտալիա և Սիկիլիա։ Այնտեղ մեծ հարստություն դիզելուց հետո, նա ցանկանում է վերադառնալ Կորնթոս։ Քանի որ նա ոչ ոքի չէր վստահում այնպես, ինչպես կորնթացիներին, ապա և կորնթացի (ծովագնացների) նավը վարձելով, մեկնում է Տարասից[^20]։ Նավազները ծովի վրա դավ են նյութում Արիոնի դեմ, որոշելով նրան ծովը նետել և տիրանալ հարստությանը։ Արիոնը, կռահելով դավադրությունը, առաջարկում է նրանց վերցնել իր ունեցածը, բայց իր կյանքը խնայել։ Սակայն չի կարողանում համոզել նրանց։ Նավազներն առաջարկում են նրան կամ ինքնասպան լինել՝ երկրում թաղման արժանանալու համար, կամ էլ իսկույն ծովը նետվել։ Այդ հուսահատ վիճակում Արիոնը խնդրում է նրանց,— քանի որ նրանք արդեն այդ ամենը որոշել էին,— որպեսզի թույլ տան իրեն, երաժիշտի իր ամբողջ հանդերձանքով կանգնել (նավի) տախտակամածին և երգել։ Նա խոստանում է, որ երգելուց հետո ինքը կզրկի իրեն կյանքից։ Նավազները հրճված այն բանից, որ իրենք պետք է այդ հաճույքն զգային՝ լսելու աշխարհի լավագույն երգչին, նավախելից շարժվում են դեպի նավի կենտրոնը։ Արիոնը, զզենալով իր ամբողջ հանդերձանքը և վերցնելով կիթառը, կանգնում է (նավի) տախտակամածին և երգում հանդիսավոր հիմնը[^21]։ Երգն ավարտելուց հետո նա իրեն նետում է ծովը։ Մինչև նավազները կժամանեին Կորնթոս, Արիոնին, ինչպես պատմում են, դելփինը վերցնում է իր մեջքին և հասցնում Տենարոս։ Արիոնը, դուրս գալով ափ, իր հանդերձանքով ճանապարհվում է Կորնթոս և հասնելով այնտեղ, պատմում ամբողջ եղելությունը։ Բայց Պերիանդրոսը, չհավատալով, (հրամայում է) բանտարկել Արիոնին, իսկ նավազներին ուշադիր հետևել։ Երբ սրանք հասնում են Կորնթոս, (Պերիանդրոսը) նրանց կանչում է իր մոտ և հարցնում, թե՝ ի՞նչ կարող են պատմել Արիոնի մասին։ Նրանք պատասխանում են, թե նա ողջ և առողջ է Իտալիայում և իրենք նրան բարվոք վիճակում թողել են Տարասում։ Այնժամ նրանց առաջ հայտնվում է Արիոնն այն հանդերձանքով, ինչ ծով էր նետվել։ Հանկարծակիի եկած (նավազները) չեն կարողանում ժխտել իրենց հանցանքը և մերկացվում են։ Ահա այսպես են պատմում կորնթացիները և լեսբոսցիները։ Տենարոսում ևս կա ոչ մեծ բրոնզե արձան, նվիրված Արիոնին՝ մարդը նստած դելփինի մեջքին։

__25.__ Ալյուատաես լյուդիացին միլետացիների դեմ վարած պատերազմն ավարտելուց հետո վախճանվում է, թագավորած լինելով հիսունյոթ տարի։ Իր հիվանդությունից բուժվելուց հետո նա, երկրորդը այդ թագավորական տնից, Դելփիի տաճարին ընծաներ է նվիրել՝ արծաթե խոշոր կրատեր՝ երկաթե ընդելուզված պատվանդանով, սա Դելփիում գտնվող ընծաներից ամենատեսարժանն է, որը կերտել է Գլավկոս Քիոսցին։ Գլավկոսը առաջին մարդն էր, որը հնարեց երկաթն ընդելուզելու արվեստը։

__26.__ Ալյուատտեսի մահից հետո թագավորությունը ժառանգել է Կրեսոսը՝ Ալյուատտեսի որդին, երեսուն և հինգ տարեկան հասակում։ Առաջին հելլենները, որոնց վրա նա արշավել է, եփեսացիներն են եղել։ Երբ Կրեսոսը պաշարում է եփեսոսը, բնակիչները քաղաքը ձոնում են Արտեմիսին, տաճարից մինչև քաղաքային պարիսպը պարան ձգելով։ Տարածությունը հին քաղաքից, որն այդ ժամանակ պաշարված է եղել, մինչև տաճարը յոթը ասպարեզ էր[^22]։ Առաջինը, ահա, սրանց դեմ է Կրեսոսը արշավանք ձեռնարկել. իսկ այնուհետև հերթով հոնիական և էոլիական մյուս քաղաքների դեմ, յուրաքանչյուրի համար առանձին պատրվակ հորինելով, հնարավոր դեպքում նա ծանր մեղադրանքներ էր հարուցում, իսկ այդպիսիք չգտնելու դեպքում չնչին առիթներ հորինում։

__27.__ Այսպիսով, Ասիայի հելլեններին նվաճելուց և նրանց հարկատու դարձնելուց հետո, նա մտածում է նավեր շինել և հարձակվել կղզիաբնակների վրա։ Երբ արդեն ամեն ինչ պատրաստ էր նավաշինության համար, ըստ ոմանց՝ Սարդես է գալիս պրիենացի Բիասը, ըստ այլոց՝ միտիլենացի Պիտտակոսը[^23], որը Կրեսոսի այն հարցին, թե՝ ի՞նչ նոր բան կա Հելլադայում, տալիս է հետևյալ պատասխանը, որով և դադարեցնում է Կրեսոսի նավաշինությունը. «Ո՛վ արքա, կղզիաբնակները բյուրավոր ձիեր են գնում, քեզ վրա՝ Սարդես արշավելու մտադրությամբ»։ Կրեսոսը կարծելով, որ նա ասում է ճշմարտությունը, պատասխանում է. «Օ, երանի թե աստվածները կղզիաբնակներին այդպիսի միտք ներշնչեին՝ ձիերով գալ լյուդիացիների որդիների վրա»։ Մյուսը պատասխանելով ասում է. «Ով թագավոր, տեսնում եմ, դու շատ ես ցանկանում, որ կղզիաբնակները որպես հեծյալ ընկնեն քո ձեռքը մայր ցամաքում, որի համար հիրավի հույս ես տածում։ Իսկ կղզիաբնակները, քո կարծիքով, ի՞նչ կցանկանան, իմանալով, որ դու մտադիր ես նավեր շինել՝ իրենց վրա արշավելու համար։ Իհարկե այն, թե ինչպես լյուդիացիներին գերի վերցնեն ծովի վրա և դրանով իսկ վրեժ լուծեն քեզանից՝ մայր ցամաքի հելլեններին ստրկացրած լինելուդ համար»։ Այս խոսքերը շատ ուրախացնում են Կրեսոսին։ Նրան թվում էր, թե (այդ մարդը) իրավացի խոսեց, ուստի և համոզվում է դադարեցնել նավաշինությունը։ Այսպիսով, Կրեսոսը բարեկամություն է հաստատել հոնիացիների հետ։

__28.__ Ժամանակի ընթացքում Կրեսոսը նվաճեց Հալյուս գետից այս կողմ բնակվող համարյա բոլոր ժողովուրդներին, քանզի կիլիկեցիներից և լյուկիացիներից բացի բոլորը հպատակեցված էին Կրեսոսին։ Ահա նրանք, լյուդիացիներ, փռյուգներ, մյուսիացիներ, մարիանդյուններ, խալյուբներ, պափլագոններ, թրակացիներ, թյուններ և բիթյուններ, կարիացիներ, հոնիացիներ, դորիացիներ, էոլյաններ, պամփյուլներ։

__29.__ Այս բոլոր ժողովուրդներին կրեսոսը նվաճել էր և միացրել լյուդիական թագավորությանը։ Արդեն մեծապես բարգավաճող հարուստ Սարդես ժամանում էին այդ ժամանակ Հելլադայում ապրող բոլոր իմաստունները, յուրաքանչյուրն այս կամ այն առիթով։ Նրանց թվում էր նաև Սոլոն Աթենացին, որը աթենացիների համար, իրենց իսկ պատվերով, օրենքներ ստեղծելուց հետո, տասը տարով հեռացել էր երկրից։ Նա թողել էր երկիրը՝ աշխարհներ տեսնելու պատճառաբանությամբ, բայց իրականում՝ որպեսզի ստիպված չլինի իր իսկ սահմանած օրենքներից որևէ մեկը լուծելու։ Մինչդեռ իրենք՝ աթենացիները չէին կարող այդ անել, քանի որ հանդիսավոր երդումներով պարտավորվել էին պահպանել իրենց համար Սոլոնի սահմանած օրենքները։

__30.__ Աճա այս պատճառով, ինչպես նաև աշխարհ տեսնելու մտադրությամբ, Սոլոնը հեռանում է (Աթենքից) և գալիս Եգիպտոս, Ամասիսի մոտ, իսկ այնուհետև Սարդես, կրեսոսի մոտ[^24]։ Երբ նա ժամանում է (Սարդես), կրեսոսը նրան հյուրընկալում է իր պալատում։ Այնուհետև, երրորդ թե չորրորդ օրը, Կրեսոսի հրամանով ծառաները Սոլոնին տանում են (թագավորի) գանձարանը և ցույց տալիս նրան այնտեղ եղած մեծ հարստությունները։ Երբ նա այդ ամենն արդեն տեսել էր, այնժամ կրեսոսը, առիթը հարմար համարելով, այսպես է հարցնում. «Աթենացի հյուր, մենք շատ ենք լսել քո իմաստության և քո շրջագայությունների մասին, (լսել ենք), որ դու հանուն իմաստասիրության և աշխարհ տեսնելու նպատակով շրջել ես շատ երկրներ։ Ուստի այժմ ես ուզում եմ հարցնել քեզ. արդյո՞ք դու հանդիպել ես ավելի երջանիկ մարդու»։ Կրեսոսը այդպես հարցնում էր, ենթադրելով, թե ինքը կհամարվի երջանկագույնը մարդկանցից։ Սակայն Սոլոնը, առանց շողոքորթելու, ասում է ճշմարտությունը։ «Ով թագավոր, այդ մարդը Տելլոս Աթենացին է»։ Կրեսոսը, զարմացած այս խոսքերի վրա, դարձյալ հարցնում է. «Այդ ինչո՞ւ Տելլոսին համարում ես երջանկագույնը»։ Սոլոնը պատասխանում է. «Այս Տելլոսը ապրում էր այն ժամանակ, երբ նրա քաղաքը բարգավաճում էր և նա ունեցավ լավ և ազնիվ որդիներ ու տեսավ նաև սրանցից ծնած երեխաներին, բոլորին ողջ և առողջ։ Բացի այդ, նա մեզ մոտ բարեկեցիկ լինելով, միաժամանակ կյանքի պայծառագույն վախճան ունեցավ։ Հարևան քաղաքացիների դեմ Ելևսիսում աթենացիների մղած կռվի ժամանակ նա արշավանքին մասնակցեց և թշնամուն փախուստի մատնելով, ինքը քաջաբար ընկավ և աթենացիները նրան հանրային թաղում կազմակերպեցին իր ընկած վայրում և նրան մեծապես պատվեցին»։

__31.__ Քանի որ Սոլոնը Կրեսոսի հետաքրքրասիրությունն էր արթնացրել, պատմելով Տելլոսի մեծ երջանկության մասին, ուստի և Կրեսոսը հարցնում է, թե՝ նրանից հետո ո՞ւմ է նա երկրորդ (երջանիկը) համարում, (թագավորը) հույս ուներ, որ (Սոլոնը) հաստատապես իրեն կհամարի երկրորդ երջանիկ մարդը։ Բայց Սոլոնը պատասխանում է. «Կլեոբիսին և Բիտոնին։ Սրանք Արգոսից էին և, բարեկեցիկ կյանք ունենալուց բացի, մարմնական մեծ ուժի տեր։ Նրանք երկուսն էլ մրցումների հաղթողներ են եղել և նրանց մասին ահա թե ինչ զրույց են պատմում։ Արգոսում Հերայի տոնն էր և նրանց մայրը պետք է անպայման բերվեր տաճար՝ մի զույգ եզ լծած կառքով[^25], մինչդեռ իրենց եզները դաշտից ժամանակին չէին վերադարձել։ Իսկ պատանիները, ժամանակի սղության պատճառով, իրենք են հագնում լուծը և քաշում կառքը, որի վրա իրենց մայրն էր։ Նրանք քառասուն և հինգ ասպարեզ քաշում են կառքը և այն հասցնում տաճար։ Այս ամենը նրանք կատարել են տոնախմբությանը հավաքված ամբողջ բազմության աչքի առաջ, որից հետո նրանք ունենում են կյանքի գերազանց վախճան։ Դրանով աստված ցույց է տալիս, թե ինչպե՞ս մարդու համար առավել լավ է մեռնելը, քան ապրելը։ Քանզի արգոսեցիները, շրջապատելով պատանիներին, փառաբանում էին նրանց ուժը, իսկ կանայք՝ նրանց մորը, այդպիսի որդիներ ունենալու համար։ Իսկ մայրը, ուրախացած որդիների սխրանքի և համբավի համար, կանգնում է դիցուհու արձանի առաջ և աղոթում, որ իր որդիներ Կլեոբիսին և Բիտոնին, որոնք իրեն մեծապես պատվեցին, դիցուհին պարգևի բարձրագույն բարիքը, որին մարդ կարոդ է հասնել։ Այդ աղոթքից հետո, երբ զոհաբերություն կատարեցին և խրախճանքն ավարտվեց, պատանիները քնեցին այդ տաճարում և այլևս երբեք չզարթնեցին, այլ այնտեղ գտան իրենց վախճանը։ Իսկ արգոսցիները նրանց արձանները պատրաստելով, կանգնեցրին Դիլփիում, նրանց գերազանցության պատճառով»։

__32.__ Այսպիսով, երբ Սոլոնը երանելիության երկրորդ տեղը հատկացնում է նրանց, Կրեսոսը զայրացած ասում է. «Ով աթենացի հյուր, ուրեմն մեր երջանկությունը դու այնքան ոչինչ ես գնահատում, որ մեզ նույնիսկ այդ հասարակ մարդկանց հավասար չես համարում»։ Իսկ Սոլոնը պատասխանում է. «Ով Կրեսոս. մարդկանց ճակատագրի մասին դու ի՞նձ ես հարցնում, որը գիտե, թե աստվածներն ինչքան նախանձախնդիր են և ինչքան տագնապներ են հարուցում մարդկանց։ Իր երկար կյանքի ընթացքում մարդ ակամայից շատ բան է տեսնում և շատ տառապում։ Ես մարդկային կյանքի սահմանը համարում եմ յոթանասուն տարին։ Յոթանասուն տարին ունի քսանհինգ հազար երկու հարյուր օր, չհաշված հավելյալ ամիսը։ Եվ եթե յուրաքանչյուր երկրորդ տարին երկարացնենք մեկ ամսով, որպեսզի (տարվա) եղանակները համընթաց լինեն իրենց իսկական ժամանակին[^26], ապա յոթանասուն տարվա ընթացքում կունենանք երեսուն հավելյալ ամիս և դրանց օրերը կլինեն հազար հինգ հարյուր։ Այսպիսով, ամբողջ յոթանասուն տարիների օրերը կլինեն քսանվեց հազար երկու հարյուր հիսուն և այդ օրերից ոչ մեկը իր տվածով բոլորովին նման չէ մյուսին։ Հետևաբար, Կրեսոս, մարդը առհասարակ, պատահականություն է։ Արդ, ես տեսնում եմ, որ դու մեծ հարստություն անես և շատ մարդկանց թագավորն ես։ Բայց (երջանիկ լինելու մասին) քո տված հարցին ես դեռևս չեմ կարող պատասխանել, մինչև չլսեմ, թե կյանքդ բարի վախճան է ունեցել։ Քանզի մեծ հրստություն ունեցողը ավելի երջանիկ չէ նրանից, ով միայն առօրյա ապրուստի տեր է, եթե երջանկությունը նրան չի ուղեկցում և նա չի հասնում իր կյանքի վախճանին ամբողջ ունեցածով։ Այդ պատճառով նույնիսկ շատ մեծահարուստներ ապերջանիկ են, մինչդեռ միջակ կարողությամբ մարդիկ առավել երջանիկ են։ Մեծահարուստ, բայց ապերջանիկ մարդը միայն երկու առավելություն ունի երջանիկ մարդու համեմատությամբ, իսկ վերջինս բազմաթիվ (առավելություններ ունի) հարուստ, բայց ապերջանիկ մարդու համեմատությամբ։ նա ավելի շատ կարող է իր ցանկությունը կատարել և դիմանալ բախտի ծանր ճարվածներին, իսկ մյուսը, թեև առաջինին հավասար չի կարող բախտի հարվածներին դիմանալ և իր ցանկությունները կատարել, սակայն բարեբախտությունը ուղեկցում է նրան, քանի որ նա ողջանդամ է, առողջ, չարիքից հեռու, երջանիկ իր որդիներով և բարետես։ Արդ, եթե այդ բոլորից հետո նա իր կյանքը բարեհաջող ավարտի, ապա նա այն մարդն է, որի մասին դու հարցնում ես. նա արժանի է երջանիկ կոչվելու։ Բայց քանի նա դեռ չի վախճանվել, ապա նրան կարելի է կոչել ոչ թե երջանիկ, այլ բարեբախտ։ Այսուճանդերձ, ոչ ոք բոլոր (բարիքներին) չի կարող տիրանալ, ինչպես ոչ մի երկիր չի արտադրում այն ամենը, ինչ իրեն անհրաժեշտ է, այլ մի բան ունի, իսկ մեկ այլ բանից զրկված է. լավագույն է այն երկիրը, որը առավել բարիքներ ունի։ Այդպես էլ մարդկային ոչ մի մարմին ինքնաբավ չէ. քանզի մի բանն ունի, իսկ մեկ այլ բանից զրկված է։ Իսկ նա, ով մշտապես առավել շատ բարիքներ է վայելում և վերջում երջանիկ վախճան է ունենում, ահա այն մարդը, ով թագավոր, հիրավի իմ կողմից այդպիսին կհամարվի։ Եվ ամեն մի գործում պետք է նկատի ունենալ վախճանը, թե այն ինչպե՞ս կվերջանա։ Քանզի չէ՞ որ շատերին է աստված մի պահ երջանկություն շնորհելուց հետո, հիմնովին կործանել»։

__33.__ (Սոլոնի) այս խոսքերը Կրեսոսին հաճելի չեղան և նա, ուշադրություն չդարձնելով ասվածին, նրան անշուք ճանապարհում է, քանզի նա (Սոլոնին) համարել էր տգետ մարդ, որը ներկա բարիքները թողած, խորհուրդ էր տալիս սպասել ամեն ինչի վախճանին։

__34.__ Սոլոնի մեկնելուց հետո աստվածային ծանր զայրույթն ընկնում է Կրեսոսի վրա, թվում է, այն պատճառով, որ նա իրեն համարում էր երջանկագույնը բոլորից։ Քնելուց անմիջապես հետո Կրեսոսը երազ է տեսնում, որով ճշտությամբ կանխագուշակվում էր նրա որդուն հասանելիք աղետը։ Կրեսոսն ուներ երկու որդի, նրանցից մեկը խեղված էր, խուլ ու ճամր, իսկ մյուսը, որի անունն էր Ատյուս, ամեն ինչում շատ էր գերազանցում իր հասակակիցներին։ Երազը հայտնում էր Կրեսոսին, որ այս Ատյուսը պետք է մեռնի երկաթե նիզակի ճարվածից։ Երբ Կրեսոսն արթնացավ և սկսեց մտածել, որոշեց, երազից սարսափահար, ամուսնացնել տղային և այսուհետև երբեք ռազմական արշավանքի չուղարկել, թեպետև սա սովոր էր պատերազմի ժամանակ առաջնորդել լյուդիացիներին։ (Կրեսոսը) տեգերն ու նիզակները և նման զենքերը, որ մարդիկ օգտագործում են պատերազմում, դուրս հանելով արանց սրահներից, դրանք կուտակեց կանանց սրահներում[^27], որպեսզի կախված տեղից ոչ մի զենք (պատահաբար) չընկնի որդու վրա։

__35.__ Մինչ կրեսոսը զբաղված էր որդու հարսանիքով, Սարդես է ժամանում ոմն փռյուգացի, թագավորական տոհմից, որին աղետն էր հալածում և որն ուներ պղծված ձեռքեր։ Սա, գալով կրեսոսի տունը, խնդրել էր մաքրել իրեն պղծությունից, տեղական սովորությունների համաձայն. և Կրեսոսը մաքրել էր նրան։ Լյուդիացիների և հելլենների մաքրման արարողությունը նույնանման է[^28]։ Մաքրման արարողությունից հետո կրեսոսը հարցնում է օտարականին, թե՝ որտեղացի՞ է, հետևյալ խոսքերով. «Օ մարդ, ո՞վ ես դու և Փռյուգիայի ո՞ր վայրից ես եկել ինձ մոտ ապաստան գտնելու։ Ո՞ր տղամարդու կամ կնոջ ես սպանել»։ Իսկ նա պատասխանում է. «Ով թագավոր. ես Միդասի որդու՝ Գորդիասի որդին եմ, անունս Ադրեստոս։ Անկախ իմ կամքից, ես սպանել եմ իմ եղբորը, ուստի և հայրս ինձ արտաքսեց և ես քեզ մոտ եմ եկել ամեն ինչից զկված»։ Կրեսոսը նրան այսպես է պատասխանում. «Դու բարեկամ մարդկանց հետնորդ ես և ժամանել ես բարեկամների մոտ։ Մնա մեզ մոտ և դու ոչնչի կարիք չես զգա։ Քո այս աղետը ինչքան թեթև տանես, այնքան առավել օգտավետ կլինի քեզ համար»։

__36.__ Այսպիսով, նա մնում է ապրելու Կրեսոսի մոտ։ Նույն այդ ժամանակ Մյուսիայի Օլիմպոսում հայտնվել էր մի խոշոր վարազ, նա, իջնելով այդ լեռից, ավերում էր մյուսիացիների արտերը։ Մյուսիացիները բազմիցս դուրս էին եկել այդ գազանի դեմ, բայց չէին կարողացել ոչինչ անել և իրենք իսկ վնասներ էին կրել։ Ի վերջո, մյուսիացիների պատգամավորները, գալով Կրեսոսի մոտ, ասում են. «Ով թագավոր, մեր երկրում հայտնվել է խոշոր մի վարազ, որը ոչնչացնում է մերարտերը։ Հակառակ մեր ջանքերին, անկարող եղանք նրան սպանել։ Ահա և մենք խնդրում ենք քեզ, որ մեզ ուղարկես քո որդուն, ընտրյալ երիտասարդների և շների, արպեսզի ազատենք երկիրը նրանից»։ Նրանք այսպես էին խնդրում, բայց Կրեսոսը, հիշելով երազի պատգամը, նրանց այսպես է պատասխանում. «Իմ որդու մասին չմտածեք, ես նրան ձեզ հետ չեմ ուղարկի, քանզի նա նորապսակ է և այժմ դրանով է զբաղված։ Այսուհանդերձ, ես կուղարկեմ ձեզ հետ ընտրյալ լյուդիացիների և որսորդների ամբողջ խումբը՝ շներով հանդերձ, և ես կհրամայեմ նրանց մեծ ջանասիրությամբ օգնել ձեզ, երկիրը այդ գազանից փրկելու համար»։

__37.__ Այսպես է նա պատասխանում, իսկ մյուսիացիները գոհ մնացին նրա խոսքերից։ Այնժամ ներս է մտնում Կրեսոսի որդին, որը լսել էր մյուսիացիների խնդրանքը։ Երբ Կրեսոսը մերժեց իր որդուն ուղարկել նրանց հետ, պատանին ասաց նրան. «Ով հայր, գերագույնը և ազնվագույնը մեզ համար նախկինում այն էր, որ պատերազմներին և որսորդության մասնակցելով, աչքի ընկնեինք։ Մինչդեռ այժմ դու զրկում ես ինձ այդ ամենից, թեև դու երբեք ինձ մոտ չես նկատել ո՛չ վախկոտություն, ո՛չ էլ փոքրոգություն։ Այժմ մարդիկ ինչպե՞ս կնայեն ինձ ժողովրդական հավաքի[^29] գնալիս կամ այնտեղից վերադառնալիս։ Ինչպիսի՞ն կթվամ ես մեր քաղաքացիներին և ի՞նչ կմտածի իմ մասին իմ նորապսակ կիճը, որի հետ պետք է ապրեմ։ Ուստի և դու այժմ կամ թույլ տուր ինձ գնալ որսի, կամ էլ խոսքով համոզիր ինձ, որ այս ամբողջ կատարվածը առավել լավ է ինձ համար»։

__38.__ Կրեսոսը նրան այսպես պատասխանեց. «Որդիս, այս ամենը ես անում եմ ոչ այն պատճառով, որ քո մեջ երկչոտություն կամ որևէ ապաշնորհ բան եմ նկատել, այլ որովհետև երազում ինձ հայտնվեց, թե դու սակավակյաց պիտի լինես և պիտի կործանվես երկաթե տեգից։ Այդ երազի պատճառով է, որ շտապեցրի քո ամուսնությունը և այժմ էլ թույլ չեմ տալիս քեզ մասնակցելու այս ձեռնարկմանը, որպեսզի, քանի դեռ կենդանի եմ, պահպանեմ քեզ այդ վտանգից։ Չէ՞ որ դու իմ միակ որդին ես. քանզի մյուսին, որը զրկված է լսելիքից, ես չեմ հաշվում»։

__39.__ Իսկ պատանին այսպես պատասխանեց. «Հայր իմ. չի կարելի քեզ մեղադրել, որ այսպիսի երազ տեսնելուց հետո դու ինձ պահպանում ես։ Բայց դու ճիշտ չես հասկացել երազը և ես պարտավոր եմ այն բացատրել քեզ։ Դու ասում ես, թե երազը քեզ պատգամել է, որ ես կմեռնեմ երկաթե տեգից։ Իսկ այդ վարազը մի՞թե ձեռքեր ունի, մի՞թե երկաթե տեգ ունի, որ դու վախենում ես։ Իրոք, եթե երազն այնպիսին լիներ, որ ես իբր մեռնելու եմ վարազի ժանիքներից կամ դրա նման մի բանից, այդ դեպքում դու իրավացի կլինեիր այսպես վարվելով։ Բայց (երազի համաձայն), ես պետք է մեռնեմ երկաթե տեգից։ Եվ քանի որ այժմ մենք չենք կռվելու մարդկանց դեմ, ապա թույլ տուր ինձ գնալ»։

__40.__ Կրեսոսը պատասխանեց. «Որդիս, երազի մասին քո այդ բացատրությամբ հաղթեցիր դու ինձ. ուստի և, համոզվելով քո խոսքերից, ես թույլ եմ տալիս քեզ մասնակցելու որսին»։

__41.__ Այս ասելուց հետո Կրեսոսը իր մոտ կանչեց փռյուգ Ադրեստոսին. երբ սա եկավ, թագավորն ասաց նրան. «Ադրեստոս. երբ ծանր աղետն էր քեզ հարվածել, որի համար ես քեզ չեմ հանդիմանում, ես մաքրագործեցի քեզ և, ընդունելով իմ տունը, ապահովեցի բոլոր միջոցներով։ Ահա այժմ, քանի որ իմ արած բարիքը դու պետք է նույնպես հատուցես բարությամբ, ես խնդրում եմ որսի գնացող իմ որդուն պահապան լինես, որպեսզի ճանապարհին չարագործ ավազակներ չհարձակվեն ձեզ վրա և չվնասեն։ Բացի այդ, ինքդ ևս պարտավոր ես գնալ որսի և այնտեղ գործով փառք նվաճել։ Այդպես է վայել քո հոր որդուն, քանի որ դու նաև կորովի ես»։

__42.__ Ադրեոտոսը պատասխանեց. «Ով թագավոր. ես այլապես չէի մասնակցի այս դժվար գործին։ Քանզի այսպիսի անբախտություն կրելուց ճետո ինձ վայել չէ բարեբախտ հասակակիցներին հաղորդակցվել, ոչ էլ ես ինքս ձգտել եմ այդ բանին, այլ միշտ աշխատել եմ ինձ հեռու պահել նրանցից։ Բայց այժմ, քանի որ դու խնդրում ես և ես պետք է քո ցանկությունդ կատարեմ, քանզի ես պարտավոր եմ քեզ բարությամբ հատուցել, պատրաստ եմ կատարել այդ ամենը։ Քո որդին, որին դու պատվիրում ես պահպանել, անվնաս կվերադառնա քեզ մոտ, քանի ես կլինեմ նրա պահապանը»։

__43.__ Այսպես նա պատասխանեց Կրեսոսին, որից հետո նրանք մեկնեցին ընտրյալ երիտասարդների և շների ուղեկցությամբ։ Հասնելով Օլիմպոս լեռը[^30], նրանք սկսեցին փնտրել գազանին. հայտնաբերելով նրան, նրանք շրջապատեցին զազանին և սկսեցին նիզակահարել։ Այստեղ էլ օտարականը, որը նոր էր մաքրվել ոճրից և որի անունը Ադրեստոս էր, իր նիզակով վարազին հարվածելիս, վրիպում է, և հարվածը դիպչում է Կրեսոսի որդուն։ Պատանին խոցվում է նիզակից, որով և իրականանում է երազի պատգամը։ Իսկույն մեկը վազում է հադորդելու Կրեսոսին դիպվածը և, հասնելով Սարդես, պատմում նրան (վարազի դեմ) մղված կռվի և որդու վախճանի մասին։

__44.__ Կրեսոսը մեծապես ցնցվում է որդու մահից և ողբում հատկապես այն պատճառով, որ նրան սպանել է այն մարդը, որին ինքն էր մաքրել (պղծությունից)։ Խիստ ճնշված այդ աղետից, նա դիմում է Քավարար Զևսին[^31] իբրև վկա օտարականի՝ իրեն պատճաոած տառապանքների։ Նա դիմում է նաև օջախի հովանավոր Զևսին[^32] և ընկերասիրության հովանավոր Զևսին[^33], նույն աստծուն անվանելով մերթ օջախի հովանավոր, որովհետև ինքն իր տանն ընդունել էր օտարականին, չկասկածելով, որ նա կդառնա իր որդու սպանողը, մերթ էլ ընկերասիրության հովանավոր, որովհետև (իր որդուն) իբրև պահապան ուղարկվածը դարձավ իր մեծագույն թշնամին։

__45.__ Այնուհետև եկան լյուդիացիները, բերելով սպանվածին, իսկ նրանց ետևից գալիս էր նրան սպանողը։ Սա կանգնեց մեռյալի առաջ և անձնատուր եղավ Կրեսոսին։ Նա ձեռքերն առաջ պարզած խնդրում էր սպանել իրեն և զոհաբերել դիակի առաջ, ասելով, որ իր առաջին պատուհասից հետո, երբ այժմ էլ կործանել է իրեն մաքրողին, այսուհետև կյանքն իրեն պետք չէ։ Կրեսոսը, լսելով այս խոսքերը, խղճաց Ադրեստոսին, թեպետև իր անձնական վիշտը շատ մեծ էր, և ասաց նրան. «Ես, օտարական, լիովին վարձատրված եմ, քանի որ դու ինքդ քեզ մահվան ես դատապարտում։ Դու չես մեղավոր իմ այս դժբախտության համար, քանի որ այդ կատարել ես ակամայից, այլ (պատճառը) աստվածներից մեկն է, որը դեռ շատ առաջ ինձ կանխահայտնել էր կատարվելիք դեպքերի մասին»։ Այնուհետև, ընդունված սովորության համաձայն, Կրեսոսը թաղեց իր որդուն։ Իսկ Ադրեստոսը՝ Միդասի որդի Գորդիասի որդին, իր եղբորն սպանողը, որը դարձել էր նաև իրեն մաքրողի (որդու) սպանողը, երբ շիրիմի մոտ մարդիկ հանդարտվեցին, իրեն համարելով ամենադժբախտն իր բոլոր ճանաչած մարդկանցից, ինքնասպան եղավ գերեզմանի վրա։

__46.__ Իր որդուց զրկված Կրեսոսը երկու տարի խոր սուգի մեջ էր։ Հետագայում, Կյուաքսարեսի որդու՝ Աստյուագեսի իշխանության կործանումը Կյուրոսի՝ Կամբյուսեսի որդու կողմից և պարսից տերության հզորացումը վերջ դրեց Կրեսոսի սուգին և նրան անհանգստացնող հոգսեր ներշնչեց, թե՝ ինչպե՞ս կարողանա պարսիկների աճող հզորությունը ջախջախել, նախքան նրանց առավել հզորանալը։ Այդ մտքով տարված, նա անհապաղ հարցում արեց հելլենական և Լիբիայում[^35] գտնվող պատգամատներին, առանձին դեսպաններ ուղարկելով Դելփի, նաև փոկայական Աբաս և Դոդոնե. ոմանց էլ ուղարկեց Ամփիարաոսի և Տրոփոնիոսի մոտ[^36], իսկ ուրիշներին՝ Միլետ, Բրանքիդների մոտ։ Այս ամենը հելլենական պատգամատներ էին, որտեղ Կրեսոսն ուղարկեց (իր մարդկանց)՝ պատգամ ստանալու համար։ Նա դեսպաններ ուղարկեց հարցնելու նաև Ամմոնի պատգմախոսին՝ Լիբիայում։ Նա հարցմունքի ուղարկեց՝ փորձելու պատգամատների ճշմարտախոսությունը։ Եթե համոզվեր նրանց ճշմարտախոսությանը, ապա երկրորդ անգամ կուղարկեր հարցնելու, թե՝ արդյո՞ք արշավանք ձեռնարկի պարսիկների դեմ։

__47.__ Պատդամատներին փորձելու համար լյուդիացիներին ուղարկելիս, Կրեսոսը հետևյալը պատվիրեց։ Սարդեսից մեկնելու օրից հաշվել ժամանակը և հարյուրերորդ օրը հարցնել պատգամախոսին, թե՝ այդ պահին ի՞նչ է անում Լյուդիայի թագավոր կրեսոսը՝ Ալյուատտեսի որդին։ Այն, ինչ պատգամախոսներից յուրաքանչյուրը հայտնի, դեսպանները պետք է գրի առնեն և բերեն իրեն։ Արդ, հայտնի չէ, թե մյուս պատգամախոսները ի՞նչ պատասխանեցին։ Մինչդեռ Դելփիում, անմիջապես, երբ լյուդիացիները մտան տաճարի պատգամատուն, հարցնելու աստծուց այն, ինչ պատվիրված էր, Պյութիան հեքսամետրով տվեց հետևյալ պատգամը.

Հաշվում եմ ես ծովի ավազն ու տարածքը,  
Հասկանում եմ խլին և լսում եմ համրին.  
Առնում եմ կրիայի պատյանի հոտն ահա,  
Գառների մսի հետ կաթսայի մեջ եփած.  
Պղինձ է անդ տակին և պղինձ վրան ծածկած։  

__48.__ Լյուդիացիները Պյութիայի այս պատգամը գրելով, մեկնեցին և վերադարձան Սարդես։ Երբ ժամանեցին նաև մյուս ուղարկվածները, գուշակությունները բերելով իրենց հետ, Կրեսոսը բաց արեց դրանք և կարդաց։ Արդ, դրանցից ոչ մեկը չգոհացրեց նրան, այլ միայն Դելփիի (պատասխանը) ընդունեց գոհունակությամբ։ Նա համոզվեց, որ միակ (ճշմարտախոս) պաագամատունը Դելփիինն է, քանի որ այն գաշակել էր, թե ինքն ի՞նչ էր անում։ Քանզի իր դեսպաններին պատգամատներն ուղարկելուց հետո, սպասելով որոշված (հարյուրերորդ) օրը, հետևյալ միտքը հղացավ, որը երբեք չէր կարելի բացահայտել կամ կռահել. կրիա և գառ կտրատելով, դրանք եփեց պղնձե կաթսայի մեջ, որը ծածկել էր պղնձե խուփով։

__49.__ Ահա այսպիսին էր Դելփիի տված պատգամը Կրեսոսին։ Ինչ վերաբերում է Ամփիարաոսի պատգամատան պատասխանին, չգիտես, թե ի՞նչ պատգամ տվեց լյուդիացիներին, երբ սրանք կատարեցին տաճարում ընդունված ծիսակատարությունները, քանզի այդ մասին ոչինչ չի հաղորդված, բայց գիտեմ, որ Կրեսոսն այս պաագամատան պատասխանը ևս համարել է ճշմարիտ։

__50.__ Այս ամենից հետո Կրեսոսը հարուստ զոհաբերություններով փորձեց շահել Դելփյան աստծու կարեկցանքը։ Նա ամեն տեսակ երեք հազար ընտիր անասուն զոհաբերեց, այնուհետև մեծ խարույկ վառելով, դրա վրա այրեց ոսկեզօծ և արծաթազօծ մահճակալներ, ոսկե թասեր ու ծիրանի զգեստներ։ Նա այսպիսով ցանկանում էր առավել չափով սիրաշահել աստծուն։ Միաժամանակ նա հրամայեց բոլոր լյուդիացիներին զոհաբերություն կատարել, յուրաքանչյուրն իր ունեցածից։ Զոհաբերումն ավարտելուց հետո նա ձուլեց անհաշիվ ոսկի, դրանից պատրաստելով կիսաաղյուսներ, վեց ափ երկարությամբ, երեք ափ լայնությամբ, մեկ ափ բարձրությամբ։ Դրանց թիվը հարյուր տասնյոթ էր. դրանցից չորսը մաքուր ոսկուց էր, յուրաքանչյուրը երկու և կես տաղանդ քաշով, իսկ մնացած կիսաաղյուսները՝ արծաթախառն ոսկուց[^37], երկու տաղանդ քաշով։ Պատրաստեց նաև առյուծի պատկեր՝ մաքուր ոսկուց, տասը տաղանդ քաշով։ Հետագայում այս առյուծը Դելփիի տաճարի հրդեհի ժամանակ ընկել էր կիսաաղյուսներից (պատրաստած պատվանդանից), որի վրա այն դրված էր եղել, և այժմ գտնվում է կորնթացիների գանձարանամ և կշռում է վեց ու կես տաղանդ, քանի որ երեք և կես տաղանդը հալվել էր հրդեհի ժամանակ։

__51.__ Այս իրերը պատրաստելուց հետո Կրեսոսը դրանք ուղարկել է Դելփի այլ ընծաներով հանդերձ, ինչպիսիք՝ երկու խոշոր կրատեր՝ ոսկյա և արծաթյա, որոնցից ոսկյան դրված էր տաճարի մուտքի աջ կողմում, իսկ արծաթյան՝ ձախ կողմում։ Տաճարի հրդեհվելուց հետո սրանք ևս փոխադրվել են, և ոսկյա կրատերը, որի քաշը ութ և կես տաղանդ ու տասներկու մինա է, գտնվում է կլազոմենացիների գանձարանում, իսկ արծաթյան՝ տաճարի գավթի անկյունում, սրա տարողությունը վեց հարյուր ամֆորա է. Դելփիի քրմերն այն լցնում են ջրախառն գինիով՝ Թեոփանիայի տոներին[^38]։ Դելփիում պատմում են, թե այն Թեոդորոս Սամոսացու գործն է. ես ևս այդպես եմ կարծում, քանի որ այն ինձ մեծարվեստ աշխատանք է թվում։ (Կրեսոսն) ուղարկել է նաև չորս արծաթե կարաս, որոնք (այժմ) կանգնած են կորնթացիների գանձարանում, նա նվիրել է նաև երկու սրսկելու ջրաման, մեկը ոսկե, մյուսը՝ արծաթե, ոսկե ջրամանի վրա կա մակագրություն, թե՝ այն ընծայաբերել են լակեդեմոնացիք։ Սակայն ճիշտ չեն ասում, քանի որ այն ևս Կրեսոսի ընծան է, իսկ մակագրությունն արել է Դելփիի ինչ-որ բնակիչ՝ լակեդեմոնացիներին հաճոյանալու համար։ Նրա անունը ես գիտեմ, բայց չեմ ուգում հիշատակել։ Իսկ տղայի արձանը, որի ձեռքից ջուրը հոսում է (ջրամանները), լակեդեմոնացիների ընծան է, բայց ոչ թե ջրամաններից որևէ մեկը։ Ուրիշ շատ ընծաներ ևս Կրեսոսն ուղարկել է Դելփի, առանց մակագրությունների[^39], դրանց թվում՝ երկու հեղելու արծաթե կլոր թաս, ինչպես և կնոջ ոսկե արձան՝ երեք կանգուն բարձրությամբ, դելփյանների պատմելով այն պատկերում էր Կրեսոսի հացթուխին։ Այդ բոլորից բացի Կրեսոսը նվիրաբերել է նաև իր կնոջ մանյակն ու գոտին։

__52.__ Այս բոլորը նա ուղարկեց Դելփի։ Իսկ Ամփիարաոսին, որի առաքինության և ճակատագրի մասին նա լսել էր, ընծայեց մաքուր ոսկուց վահան, ինչպես և նիզակ, որի բռնակը և ծայրապանակը ևս մաքուր ոսկուց էին։ Այս երկու իրերն էլ այժմ գտնվում են Թեբեում, Իսմենյան Ապոլլոնի տաճարում։

__53.__ Լյուդիացիներին, որոնք տանելու էին այս ընծաները տաճարներին, Կրեսոսը պատվիրեց հարցնել պատգամավորներին, թե արդյո՞ք ինքը պետք է արշավի պարսիկների դեմ և արդյո՞ք պետք է դիմի որևէ դաշնակից զորքի։ Երբ լյուդիացի (դեսպանները) հասան որոշված (սրբավայրերը) և հանձնեցին ընծաները, պատգամ հարցրին հետևյալ խոսքերով. «Կրեսոսը, լյուդիացոց և այլ ագգերի թագավորը, համարելով, որ աշխարհում այս պատգամատունն է միակ ճշմարիտը, այս ընծաները ուղարկեց իբրև պարգև ձեր հնարամտության և այժմ ձեզ հարցնում է՝ արդյո՞ք արշավել պարսիկների դեմ և արդյո՞ք ապավինել որևէ դաշնակից զորքի»։ Այսպես հարցրին դեսպանները. իսկ երկու պատգամատներն էլ նույն պատասխանը տվեցին, կանխագուշակելով, որ եթե Կրեսոսն արշավի պարսիկների դեմ, ապա ինքը մի մեծ տերություն կկործանի։ Նրանք միաժամանակ խորհուրդ տվեցին գտնել հելլենական հգորագույն քաղաքը և դաշնակցել նրա հետ։

__54.__ Կրեսոսը, ծանոթանալով բերված գուշակություններին, մեծապես ուրախացավ այդ պատգամներով։ Արդեն լիահույս լինելով, որ ինքը կկործանի Կյուրոսի թագավորությունը, նա դարձյալ Դելփի՝ Պյութոյի պատգամատուն ընծաներով դեսպաններ ուղարկեց, իմանալով Դելփիի բնակիչների թիվը, յուրաքանչյուր այրին երկու ոսկե ստատեր[^40]։ Դելփյանները դրա փոխարեն Կրեսոսին և լյուդիացիներին իրավունք շնորհեցին առաջինը հարցնել պատգամախոսին, ազատություն հարկերից և պատվո տեղերը (պյության խաղերի ժամանակ), բացի այդ, Դելփիի քաղաքացիություն էր շնորհվում յուրաքանչյուր ցանկացող լյուդիացուն, բոլոր ժամանակների համար։

__55.__ Դելփյաններին այս ընծաներն անելուց հետո, Կրեսոսը երրորդ անգամ դիմեց պատգամախոսին. քանի որ Կրեսոսը համոզված էր պատգամախոսի ճշմարտությանը, նորից դիմեց նրան։ Այժմ նա հարցրեց իմանալու, թե արդյո՞ք իր միապետությունը երկար կտևի, իսկ Պյութիան այսպես պատգամեց.

«Երբ ջորին մեդացոց թագավորը դառնա.  
Դու այնժամ զգուշացիր, գեղոտն լյուդիացի.  
Շտապ փախիր ափերը խճառատ Հերմոսի[^41].  
Մի վախիր, թե մարդիկ քեզ երկչոտ կանվանեն»։  

__56.__ Երբ այս խոսքերը հաղորդեցին Կրեսոսին, նա առավել ևս հրճվեց, համոզված, որ մարդու փոխարեն երբեք ջորին չի թագավորի մեդացոց վրա, ուստի և ո՛չ ինքը, ո՛չ էլ իր հետնորդները երբեք չեն կորցնի իրենց տերությունը։ Այնուհետև Կրեսոսը ջանաց փնտրել ու գտնել հելլեններից հզորագույններին և նրանց դարձնել իր բարեկամները։ Նա հետաքրքրվելով, գտավ, որ հելլեններից առավել աչքի ընկնողները լակեդեմոնացիներն են և աթենացիները։ Առաջինները՝ դորիական ցեղերի մեջ, իսկ մյուսները՝ հոնիական։ Սրանք առավել հայտնիներն էին այդ ժամանակ, դրանցից հոնիականը հնում եղել է պելասգյան ազգ, իսկ դորիականը՝ հելլենական։ Հոնիացիները երբեք չեն հեռացել իրենց երկրից, մինչդեռ դորիացիները շատ են թափառել։ Քանզի Դևկալիոն[^42] թագավորի օրոք նրանք բնակեցնում են Փթիոտիսը, իսկ Հելլենի որդի Դորոսի օրոք՝ Հիստիայոտիս կոչված երկիրը, Օսսայի և Օլիմպոսի ստորոտում։ Հետագայում, կադմոսյաններհ կողմից Հիստիայոտիսից դուրս քշվելուց հետո, նրանք բնակվում են Պինդոսում և կոչվում մակեդոններ։ Այստեղից դարձյալ անցնում են Դրյուոպիս և այնտեղից էլ Պելեպոննեսոս, որտեղ և ստանում են դորիացիներ անունը։

__57.__ Թե ի՞նչ լեզվով էին խոսում պելասգները, ես ստույգ ասել չեմ կարող։ Բայց եթե դատենք այն պելասգներից, որոնք այժմ ապրում են տյուրսեններից հյուսիս, կրեստոն քաղաքում և այժմ դորիացիներ են կոչվում, իսկ այն ժամանակ բնակվում էին այն երկում, որն այժմ կոչվում է Թեսսալիոտիս, և այն պելասգներից, որոնք հիմնել են Պլակիան և Սկյուլակեսը Հելլեսպոնտոսում և համաբնակվել են աթենացիների հետ, ինչպես նաև այն պելասգիական քաղաքներից, որոնք հետագայում անվանափոխվել են. եթե, ասում եմ, դատենք այս ամենից, ապա պելասգները խոսել են բարբարոս լեզվով։ Եթե, իսկապես, պելասգյան ամբողջ ցեղն այդպես էր խոսում, ապա ատտիկյան ազգը, որը ծագումով պելասգյան էր, հելլենների մաս դառնալուն զուգընթաց, պետք է փոխած լինի իր լեզուն։ Քանի որ այժմ ևս Կրեստոնի և Պլակիայի բնակիչները, որոնք համալեզու են, խոսում են իրենց հարևաններից տարբեր լեզվով։ Այդ ցույց է տալիս, որ նրանք այժմ ևս պահպանում են իրենց լեզվի բնույթը, որ այս երկրներում վերաբնակվելիս բերել էին իրենց հետ։

__58.__ Իսկ հելլենական ցեղը, իմ կարծիքով, սկզբից ևեթ միշտ ունեցել է նույն լեզուն։ Պելասգներից անջատ ժամանակ (հելլենները) եղել են նվազ, սակայն նախապես փոքրաթիվ լինելով, նրանք աճեցին և ներգրավեցին բազում ազգերի, հատկապես այն բանից հետո, երբ պելասգները և շատ ուրիշ բարբարոս ազգեր միացան նրանց։ Իսկ նախապես, ինչպես ինձ թվում է, պելասգյան ազգը, որը բարբարոս էր, երբեք էլ մեծաթիվ չի եղել։

__59.__ Այս երկու ազգերից ատտիկյանը, ինչպես Կրեսոսն իմացավ, հպատակեցված էր և տրոհված Հիպպոկրատեսի որդի Պիսիստրատոսի կողմից, որն այդ ժամանակ Աթենքի տիրանն էր։ Երբ այս Հիպպոկրատեսը դեռ հասարակ քաղաքացի էր և դիտում էր օլիմպիական խաղերը, մեծ հրաշք երևաց. երբ նա զոհաբերություն էր կատարում, այնտեղ դրված կաթսաները, որոնք լցված էին մսով և ջրով, սկսեցին եռալ առանց կրակի և ջուրն սկսեց դուրս հորդել։ Քիլոն Լակեդեմոնացին, որը դիպվածով այնտեղ էր գտնվում, տեսնում է այդ հրաշքը և խորհուրդ տալիս Հիպպոկրատեսին նախ իր տանը երեխա ծնելու ընդունակ կին չբերել, իսկ եթե արդեն որդի ունի, ապա հրաժարվել այդ որդուց։ Բայց Հիպպոկրատեսը չցանկացավ կատարել Քիլոնի խորհուրդը։ Այնուհետև նրան ծնվեց հիշյալ Պիսիստրատոսը։ Այդ ժամանակ Աթենքում թշնամանք կար առափնյա շրջանների, որոնց առաջնորդն էր Ալկմեոնի որդի Մեգակլեսը, և դաշտավայրայինների միջև, որոնց առաջնորդն էր Արիստոլայիդեսի որդի Լիկուրգոսը։ Պիսիստրատոսը, նպատակադրված լինելով դառնալ (Աթենքի) տիրան, հիմնեց երրորդ խմբակցությունը։ Նա կողմնակիցներ հավաքեց և դառնալով հյուպերակրիաների[^43] առաջնորդը, հետևյալ խորամանկությունը հղացավ։ Նա, վիրավորելով իրեն և իր ջորիներին, իր կառքը քշեց դեպի ագորա, իբրև թե փախչելով թշնամիներից, որոնք իբր ցանկացել էին սպանել իրեն, երբ ինքն անցնում էր դաշտով։ Նա խնդրեց դեմոսին պահակներ հատկացնել իրեն, դեռևս նախքան այդ էլ նա մեգարացիների դեմ պատերազմի ժամանակ աչքի էր ընկել իբրև զորավար, գրավելով Նիսայան և այլ մեծագործություններ կատարելով։ Աթենական դեմոսը, խաբվելով, նրան տրամադրեց ընտրյալ քաղաքացիներից թիկնապահներ, որոնք Պիսիստրատոսի համար դարձան ոչ թե նիզակակիցներ, այլ դագանակիրներ, քանզի նրանք հետևում էին (Պիսիստրատոսին)՝ փայտե դագանակներով զինված։ Սրանք էլ Պիսիստրատոսի հետ ապստամբելով, վերցրին ակրոպոլիսը։ Այնժամ Պիսհստրատոսը տիրեց Աթենքին։ Նա գոյություն ունեցող կարգերը չխախտեց, ոչ էլ օրենքները փոխեց, այլ կառավարեց պոլիսը՝ սահմանված կարգերով բարեհաջող և արդարորեն։

__60.__ Բայց ոչ շատ ժամանակ անց, Մեգակլեսի[^43ա] խմբակցությունը և Լիկուրգոսի խմբակցությունը միանալով, արտաքսեցին նրան։ Այսպիսով, Պիսիստրատոսը առաջին անգամ տիրեց Աթենքում և կորցրեց իր տիրանիան, որը դեռևս խոր չէր արմատավորվել։ Բայց նրա հակառակորդները, Պիսիստրատոսին արտաքսելուց հետո, դարձյալ թշնամացան։ Խռովության ընթացքում Մեգակլեսը նեղն ընկնելով, պատգամավոր է ուղարկում Պիսիստրատոսի մոտ, առաջարկելով իր աղջկան կնության վերցնել, դրան գումարած տիրանիան։ Քանի որ Պիսիստրատոսը ընդունեց նրա առաջարկը և համաձայնվեց այդ պայմաններին, Պիսիստրատոսի վերադարձի համար նրանք, իմ կարծիքով, նյութեցին շատ հիմար մի հնարք։ Դեռևս շատ հնուց, երբ արդեն հելլենները անջատվել էին բարբարոսներից, նրանք առավել ողջամիտ էին, քան բարբարոսները, և զերծ անմիտ հիմարությունից։ Այսուհանդերձ (Պիսիստրատոսը և Մեգակլեսը) կարողացան հետևյալ հնարքով մոլորեցնել աթենացիներին, որոնք առավել հնարամիտներն էին հելլենների մեջ։ Պեյոնիայի դեմում[^44] կար մի կին, անունը Փյուա, որի հասակը չորս կանգունից երեք մատ պակաս էր և, ընդհանրապես, գեղատես։ Նրանք այս կնոջը զենքեր կապեցին և դրեցին կառքի վրա, ցույց տալով, թե ինչպիսի՞ կեցվածք պետք է ընդունի, որպեսզի առավել վայելուչ տեսք ունենա և բերեցին քաղաք։ Այնուհետև քարոզներ ուղարկեցին, որոնք հասնելով քաղաք, նրանց հանձնարարությամբ այսպես դիմեցին մարդկանց. «Ո՜վ աթենացիներ. սիրահոժար ընդունեցեք Պիսիստրատոսին, որին ինքը՝ Աթենասը բոլոր մարդկանցից առավել մեծարելով, վերադարձնում է իր իսկ ակրոպոլիսը»։ Այսպես էին քարոզները շրջում և հայտարարում, իսկույն բոլոր դեմերում լուր տարածվեց, թե Աթենասը Պիսիստրատոսին վերադարձնում է։ Քաղաքում բոլորը, հավատալով, որ այդ կինը իրոք աստվածուհին է, աղոթք էին հղում այդ (մահկանացու) կնոջը և ընդունեցին Պիսիստրատոսին։

__61.__ Այս միջոցով Պիսիստրատոսը վերստացավ իշխանությունը և Մեգակլեսի հետ կնքած պայմանի համաձայն, ամուսնացավ նրա աղջկա հետ։ Բայց քանի որ Պիսիստրատոսն արդեն ուներ երիտասարդ որդիներ, իսկ Ալկմեոնիդների տոհմը[^46], ինչպես ասում էին, անիծված էր, ապա նա, չցանկանալով իր նոր կնոջից երեխաներ ունենալ, կենակցում էր նրա հետ ոչ բնական եղանակով։ Սկզբում կինը թաքցնում էր այդ, բայց հետագայում նա այդ մասին պատմեց մորը՝ գուցե նրա հարցնելուց հետո, գուցե և այնպես, սա էլ ամուսնուն։ Մեգակլեսը զայրանալով, դարձյալ հաշտվեց իր նախկին կողմնակիցների հետ։ Պիսիստրատոսը տեղեկանալով, թե ինչ է կատարվում իր դեմ, հեռսցավ երկրից և գալով Երետրիա, խորհրդակցեց իր որդիների հետ։ Հաղթեց Հիպպիասի կարծիքը, թե պետք է վերցնել իշխանությունը։ Այնժամ նրանք սկսեցին ընծաներ հավաքել այն քաղաքներից, որոնք ինչ-որ չափով պարտական էին իրենց։ Շատ (քաղաքներ) խոշոր գումարներ տվեցին, բայց թեբեցիները գերազանցեցին բոլորին։ Կարճ ասած, որոշ ժամանակ անց ամեն ինչ պատրաստ էր նրանց վերադարձի համար, քանզի Պելեպոննեսոսից ժամանել էին արգոսցի վարձկաններ, իսկ Նաքսոսից կամավոր եկել էր իրենց ջերմ կողմնակիցը, Լյուգդամիս անունով, բերելով դրամ և մարդիկ։

__62.__ Տասնմեկերորդ տարին նրանք Երետրիայից արշավելով վերադարձան և առաջին վայրը, որ գրավեցին Ատտիկայում՝ Մարաթոնն էր։ Մինչ նրանք բանակել էին այնտեղ, քաղաքից նրանց մոտ ժամանեցին իրենց կուսակիցները, ինչպես նաև եկան մարդիկ (շրջակա) դեմերից, որոնք տիրանիան գերադասում էին ազատությունից։ Նրանք այսպես հավաքվում էին. իսկ աթենացիները քաղաքում, քանի դեո Պիսիստրատոսը միջոցներ էր հավաքում և հետո էլ, երբ գրավել էր Մարաթոնը, ուշադրություն չէին դարձնում նրա վրա։ Բայց երբ տեղեկացան, թե նա Մարաթոնից շարժվում է դեպի քաղաք, այնժամ արդեն շարժվեցին նրա դեմ։ Նրանք համագումար զորքով դուրս եկան վերադարձողների դեմ. իսկ Պիսիստրատոսի մարդիկ, շարժվելով Մարաթոնից, քայլեցին Աթենքի դեմ և հակառակորդին հանդիպեցին Պալլենյան Աթենասի տաճարի մոտ, որտեղ և (կողմերը) բանակեցին իրար դիմաց։ Այստեղ էլ, աստվածային նախախնամությամբ, Պիսիստրատոսին ներկայանում է գուշակ Ամփիլյուտոս Ակառանանիացին և հեքսամետրով հետևյալ պատգամն անում.

«Նետված է ուռկանը և ցանցը փռված է լուսընկա գիշերին.  
Թյունոսները ահա վտառով ընկնում են այդ փռված ցանցի մեջ»։  

__63.__ Ներշնչված գուշակն այսպես պատգամեց. իսկ Պիսիստրատոսը, ըմբռնելով պատգամի իմաստը և ասելով, որ ընդունում է գուշակությունը, իր զորքը տարավ (թշնամու դեմ)։ Քաղաքից եկած աթենացիներն այդ ժամին, առհասարակ, նախաճաշում էին և նախաճաշից հետո նրանցից ոմանք զառ էին խաղում, իսկ մյուսները՝ քնում։ Այնժամ Պիսիստրատոսի զորքը հարձակվեց աթենացիների վրա և նրանց փախուստի մատնեց։ Երբ նրանք փախուստի դիմեցին, Պիսիստրատոսը իմաստնագույն խորհուրդ հղացավ՝ խանգարելու ցրված աթենացիների վերամիավորվելը։ Նա իր որդիներին ձի նստեցրեց և ուղարկեց առաջ։ Սրանք, հասնելով փախչողներին, Պիսիստրատոսի անունից նրանց առաջարկեցին չվախենալ և վերադառնալ յուրաքանչյուրն իր տունը։

__64.__ Աթենացիները համոզվեցին։ Այսպիսով, Պիսիստրատոսը երրորդ անգամ վերցրեց Աթենքը։ Նա իր իշխանությունն ամրապնդեց մեծաթիվ վարձկաններով և դրամ հավաքելով ինչպես բուն Աթենքից, այնպես էլ Ստրիմոն գետի[^46] շրջակայքից։ Այնուհետև նա պատանդ վերցրեց Աթենքում մնացածների և անմիջապես փախուստի չդիմածների որդիներին ու նրանց վերաբնակեցրեց Նաքսոսում։ Մինչ այդ Պիսիստրատոսը գրավել էր Նաքսոսը և այն հանձնել Լյուգդամոսի կառավարմանը։ Դրանից բացի, նա գուշակների խորհրդով սրբեց Դելոս կղզին. իսկ սրբելը կատարեց հետևյալ կերպ։ Նա կարգադրեց հանել գերեզմաններից բոլոր մեռյալներին, որոնք թաղված էին տաճարից տեսանելի տարածության վրա և դրանք փոխադրեց Դելոսի մեկ այլ վայր։ Այսպիսով, Պիսիստրատոսը դարձավ Աթենքի տիրանը. իսկ աթենացիները, որոնք նրա թշնամիներն էին, մասամբ սպանվեցին մարտում, մասամբ հեռացան հայրենի քաղաքից՝ Ալկմեոնիդյանների՝ հետ։

__65.__ Կրեսոսն իմացավ, որ այդ ժամանակ Աթենքում այդպիսի դրություն էր. իսկ լակեդեմոնացիները մեծ չարիքներից են խուսափել և այժմ էլ պատերազմում հաղթել են տեգեացիներին։ Քանզի Սպարտայի Լեոն և Հեգեսիկլես բասիլևսների օրոք լակեդեմոնացիները բոլոր պատերազմներում հաղթել էին, բացի տեգեացիների դեմ մղած պատերազմից։ Դեռևս հնում լակեդեմոնացիները համարյա բոլոր հելլեններից վատթար օրենքներ ունեին, քանի որ շփում չունեին ո՛չ մյուս հելլենների, ո՛չ էլ օտարների հետ։ Սպարտացի ականավոր այր Լիկուրգոսը գալիս է Դելփի պատգամ հարցնելու։ Երբ նա մտնում է տաճար, Պյութիան իսկույն պատասխանում է.

«Իմ շքեղ տաճարն ես ժամանել, Լիկուրգոս, դու Զևսին սիրելի,  
Եվ բոլոր դից անմահ, որոնց տունն Օլիմպոսն է պայծառ։  
Տատանվում եմ, ինչպե՞ս քեզ համար պատգամեմ, մա՞րդ ես դու, թե՞ աստված.  
Պիտի քեզ, Լիկուրգոս, անպայման մեծարել իբր աստված մի անմահ»։  

Ոմանք ասում են, թե Պյութիան նրան թելադրել է նաև սպարտացիների այժմյան իրավակարգը։ Բայց իրենք՝ լակեդեմոնացիներն ասում են, որ Լիկուրգոսը, լինելով իր զարմիկի՝ Սպարտայի բասիլևս Լեոբոտեսի խնամակալը, այդ կարգերը բերել է Կրետեից։ Հենց որ նա դարձավ խնամակալ, շտապ փոխեց բոլոր օրենքները և խստիվ հետևեց, որ դրանք չխախտվեն։ Այնուհետև ինքը՝ Լիկուրգոսն էր, որ կարգավորեց ռազմական գործերը, զորքը բաժանեց էնոմոտիաների[^47] և եռեսնյակների և հաստատեց ընդհանուր ճաշերը[^48]։ Լիկուրգոսը հաստատեց նաև էֆորոսներին[^49] և ավագների խորհուրդը[^50]։

__66.__ Այսպես լակեդեմոնացիներն իրենց (վատ) օրենքները փոխարինեցին լավերով, իսկ Լիկուրգոսի վախճանվելուց հետո, նրա պատվին տաճար կառուցեցին և այժմ մեծապես հարգում են նրան։ Ու քանի որ նրանց երկիրը բարեբեր էր և ուներ ոչ քիչ բնակչություն, ուստի և նրանք շուտով ծաղկեցին և բարգավաճեցին։ Նրանք արդեն չէին բավարարվում խաղաղ մնալով ու համոզված, որ իրենք արդեն գերազանցում են արկադիացիներին, հարցրին Դելփյան պատգամախոսին, թե արդյո՞ք կնվաճեն ամբողջ Արկադիան[^51]։ Պյութիան նրանց այսպես պատգամեց.

«Արկադիան ես խնդրում ինձնից, շատ ես խնդրում. այդ չեմ տա քեզ.  
Արկադիայում բնակվում են կաղնով սնվող բազում այրեր.  
Նրանք էլ քեզ կխանգարեն, սակայն ես քեզ չեմ արգելի.  
Քեղ Տեգեան[^52] կտամ, այնտեղ հողն է թնդում պարերի տակ.  
Եվ բարեբեր դաշտեր կտամ, որ այն չափես դու պարանով»։  

Այս պատասխանը լսելով, լակեդեմոնացիները թողեցին Արկադիայի մյուս վայրերը և, հակառակ երկիմաստ պատգամին, իրենց հետ կապանքներ վերցնելով, արշավեցին տեգեացիների վրա, համոզված, որ պետք է ստրկացնեն տեգեացիներին։ Սակայն նրանք ճակատամարտում պարտվեցին և գերի ընկնողները կալանվեցին այն կապանքներով, որ իրենք էին բերել իրենց հետ և նրանք, (որպես ստրուկներ), պարանով չափելու էին տեգեացիների դաշտերը և աշխատելու էին այնտեղ։ Այդ կապանքները, որոնցով կալանված էին (լակեդեմոնացիները), դեռևս իմ օրոք էլ պահպանվում էին Տեգեայում և կախված էին Ալեյան Աթենասի տաճարի մոտ։

__67.__ Այսպես, տեգեացիների դեմ նախորդ պատերազմներում լակեղեմո-նացիները մշտապես անհաջողություն են կրել, իսկ Կրեսոսի ժամանակ, երբ (.ակեդեմոնիւսյում բսւսիլԱսներ էին Անաքսանդրիդեսը և Արիսաոնը53, սպար՛տացիներն արդեն պատերազմում գերակշռեցին, ահա թե ինչպես։ Քանի որ տեգեացիների դեմ պատերազմում միշտ պարտվում էին, նրանք դեսպաններ ուղարկեցին Դելփի ե հարցրին, թե աստվածներից ո՞ւմ խնդրեն, որ կարողանան պատերազմում հաղթել տեգեացիներին։ Պյութիան նրանց պաա-գամեց, թե իրենք պետք է Ագամեմնոնի որդի Օրեստեսի ոսկորները ետ բերեն (Սպարտա)։ Բայց քանի որ նրանք չկարողացան գտնել Օրեստեսի գերեզմանը, ապա դարձյայ (դեսպան ուղարկելով), հարցրին աստծուն, թե որ-«ոե՞ղ է թաղված Օրեստեսը։ Դեսպանների հարցին Պյութիան այսպես պատասխանեց.

«Արկադիայում, դաշտերի մեջ կա մի քաղաք՝ Տեգեա.  
Անդ հողմեր են փչում երկու, ուժեղ տարերքը բնության.  
Հարված է և հակահարված, աղետ է աղետի վրա։  
Աարիդեսի որդուն այնտեղ հողն է ծածկում կենարար,  
Եթե նրան բերես, այնժամ կնվաճես Տեգեան»։  

Այս լսելուց հետո ևս լակեդեմոնացիները չէին կարողանում գտնել (գերեզմանը), թեև ամենուր փնտրում էին, մինչև որ Լիքեսը, Սպարտայում բարեգործներ[^54] կոչվածներից մեկը, գտավ այն։ Այս բարեգործները (Սպարտայի) այն քաղաքացիներն են, որոնք ավագության պատճառով դուրս են գալիս հեծյալների շարքից, տարեկան հինգ մարդ, սրանք այն տարվա ընթացքում, երբ դուրս են դալիս հեծյալների շարքից, պետք է պատրաստ լինեն Սպարտայի համայնքի կողմից ուղարկվելու իբրև դեսպան այլ երկրներ։

__68.__ Ահա այդ այրերից Լիքեսը գտավ Օրեստեսի գերեզմանը՝ մասամբ պատահմամբ, մասամբ էլ իր խելքով։ Այդ ժամանակ հաղորդակցվում էին տեգեացիների հետ, և Լիքեսը, մտնելով մի դարբնոց, դիտում է երկաթի դարբնումը և հիանում իր տեսածով։ Դարբինը, նկատելով նրա հիացմունքը, դադարեցնում է աշխատանքը և ասում. «Ով լակոնիացի բարեկամ, եթե դու այսպես հիանում ես երկաթի կոփման աշխատանքով, ապա ինչքան առավել կհիանայիր, եթե տեսնեիր այն, ինչ ես տեսել եմ։ Ես ուզեցի այս բակում ինձ համար ջրհոր բացել, երբ փորելիս պատահեցի յոթ կանգուն (երկարությամբ) գերեզմանի։ Չհավատալով, որ մարդիկ երբևիցե ավելի բարձրահասակ են եղել, քան այժմ, ես բացեցի զերեզմանը ու տեսա, որ դիակի երկարությունը հավասար էր գերեզմանի (երկարությանը), այն, չափելուց հետո, նորից հողով ծածկեցի»։ Այսպես էր (դարբինը) պատմում նրան իր տեսածը. իսկ Լիքեսը խորհրդածում էր նրա ասածների մասին։ Նա ենթադրեց, որ դա կլիներ Օրեստեսի աճյունը, որի մասին հայտնել էր գուշակը։ Նա այսպես էր դատում, դարբնի երկու փուքսերը գուշակի ասած երկու հողմերն են, կռանը և մուրճը՝ հարվածը և հակահարվածը, իսկ դարբնվող երկաթը՝ աղետ աղետի վրա, կարծելով, թե երկաթը հայտնաբերվել է մարդկանց աղետի համար։ Այս ենթադրությունն անելով, նա վերադառնում է Սպարտա և պատմում այս ամենը լակեդեմոնացիներին։ Սրանք կեղծ մեղադրանքով նրան արտաքսում են։ Սա նորից գալիս է Տեգեա և, պատմելով դարբնին իր դժբախտությունը, խնդրում է նրան վարձով տալ իրեն այդ բակը, բայց դարբինը սկզբում չի համաձայնվում։ Իվերջո Լիքեսը համոզում է դարբնին և բնակվում այնտեղ։ Հետո փորում է գերեզմանը և, հավաքելով ոսկորները, դրանք բերում է Սպարտա։ Այդ ժամանակից հետո, ամեն անգամ պատերազմում լակեդեմոնացիները հաղթում են տեգեացիներին, այսպիսով, նրանք արդեն նվաճում են Պելոպոննեսոսի մեծագույն մասը։

__69.__ Ահա այս ամենն իմանալով, կրեսոսը Սպարտա հրեշտակներ է ուղարկում նվերներով և դաշնակցության առաջարկով, պատվիրելով այն, ինչ պարտավոր էին ասել, սրանք էլ գալով (Սպարտա), ասում են. «Մեզ ուղարկել է Կրեսոսը, լյուդիացոց և այլ ազգերի թագավորը, այսպես ասելով. «Ով լակեդեմոնացիներ. աստված ինձ պատգամեց Հելլենին դարձնել իմ բարեկամը։ Ես լսել եմ, որ դուք եք Հելլադայի առաջնորդները, ուստի և ես, արված պատգամի համաձայն, դիմում եմ ձեզ և ցանկանում դառնալ ձեր դաշնակիցն առանց դավի և կեղծիքի»։ Կրեսոսն այսպես հաղորդեց հրեշտակների միջոցով, իսկ լակեդեմոնացիները, որոնք ես լսել էին գուշակի կողմից Կրեսոսին տրված պատգամի մասին, հաճոյացան լյուդիացիների ժամանումով և երդումով բարեկամություն ու դաշինք հաստատեցին նրանց հետ, առավել ևս այն պատճառով, որ Կրեսոսը նրանց նախկինում նույնպես բարեգործություն էր արել։ Այսպես, երբ լակեդեմոնացիները մարդ էին ուղարկել Սարդես՝ ոսկի գնելու, որպեսզի ձուլեն Ապոլլոնի արձանը, որն այժմ կանգնած է Լակոնիայի Թորնաքսում[^55], Kրեսոսը նվիրել էր նրանց այդ (ոսկին)։

__70.__ Ահա այս, ինչպես նաև այն պատճառով, որ Կրեսոսը համայն հելլենների թվում իրենց էր նախընտրել իբրև բարեկամների, լակեդեմոնացիներն ընդունում են նրա դաշնակցությունը։ Նրանք ոչ միայն ընդունում են նրա առաջարկը, այլև պատրաստում պղնձե խառնարան, արտաքինից բերանի շուրջը հարուստ զարդերով, երեք հարյուր ամֆորա տարողությամբ, ցանկանալով այդ նվերով փոխհատուցել Կրեսոսին։ Սակայն այդ խառնարանը այդպես էլ չհասավ Սարդես այնպիսի պատճառներով, որոնց մասին երկակի են պատմում։ Լակեդեմոնացիները պատմում են, թե խառնարանը Սարդես տանելու ճանապարհին, երբ հասնում են Սամոս[^56], տեղի բնակիչները, իմանալով այդ մասին, մարտանավերով հարձակվում են և հափշտակում այն. իսկ իրենք, սամոսցիները, ասում են, թե խառնարանը տանող լակեդեմոնացիները շատ էին ուշացել և տեղեկանալով, որ Սարդեսը և Կրեսոսը ընկել են (պարսիկների ձեռքը), խառնարանը վաճառում են Սամոսում և անհատ մարդիկ այն գնելով, նվիրաբերում են Հերայի տաճարին։ Հավանաբար իրենք, խառնարանը վաճառած մարդիկ, Սպարտա վերադառնալով, հայտարարել են, թե իրենց կողոպտել են սամոսցիները։ Ահա այն, ինչ պատմում են այդ խառնարանի մասին։

__71.__ Կրեսոսը, սխալ հասկանալով պատգամը, արշավում է Կապադովկիա, Կյուրոսին և պարսից տերությունը կործանելու հույսով։ Մինչ Կրեսոսը պատրաստվում էր պարսից վրա արշավելու, ինչ-որ լյուդիացի, որի անունն էր Սանդանիս և որն արդեն հայտնի էր իր իմաստությամբ, Կրեսոսին տվեց հետևյալ խորհուրդը, որի համար առավել հայտնի դարձավ Լյուդիայում. «Ով թագավոր, դու պատրաստվում ես արշավել մարդկանց վրա, որոնք հագնում են կաշվե անաքսիրիդ[^57] և կաշվե այլ զգեստներ, ուտում ոչ թե ինչքան ցանկանում են, այլ ինչքան ունեն, քանի որ նրանց երկիրը լեռնային է։ Բացի այդ, նրանք գինի չեն օգտագործում, այլ ջուր են խմում։ Նրանք ո՛չ թուզ ունեն ուտելու, ո՛չ էլ այլ ընտիր (ուտեստ)։ Արդ, եթե դու նրանց հաղթես իսկ, ի՞նչ կարող ես նրանցից ստանալ, երբ իրենք ոչինչ չունեն։ Իսկ եթե պարտվես, ապա մտածիր, ինչպիսի՞ բարիքներից դու կզրկվես։ Քանզի եթե նրանք մեր բարիքների համն առնեն, ապա այնպես կկառչեն դրանց, որ արդեն հնարավոր չի լինի հեռացնել նրանց։ Այժմ ես շնորհակալ եմ աստվածներին, որ նրանք չեն ներշնչում պարսիկներին արշավել լյուդիացիների վրա»։ Այսպես խոսելով, նա չկարողացավ համոզել Կրեսոսին։ Քանզի պարսիկները, նախքան լյուդիացիներին նվաճելը, ո՛չ փայլ ունեին, ո՛չ էլ որևէ բարիք։

__72.__ Կապադովկիացիներին հելլեններն անվանում են սիրիացիներ։ Այս սիրիացիները, նախքան պարսկական տիրապետությունը, հպատակ էին մեդացիներին[^58], իսկ այդ ժամանակ՝ Կյուրոսին։ Քանզի մեդական տերության և լյուդիական տերության միջև սահմանը Հալյուս գետն էր, որը հոսում է Հայկական լեռներից Կիլիկիայի միջով, այնուհետև, (հոսում է) աջից մատիեններին և ահյակից փռյուգիացիներին ունենալով։ Անցնելով այս երկրները և հոսելով վեր, դեպի հյուսիս, այն բաժանում է կապադովկյան սիրիացիներին՝ աջում, պափլագոնացիներից՝ ձախում։ Այսպիսով, Հալյուս գետը կտրում է Ասիայի ամբողջ ստորին մասը՝ Կիպրոսին հանդիպակաց ծովից դեպի Եվքսինյան Պոնտոսը։ Սա այդ ամբողջ երկրի (ամենանեղ) պարանոցն է և լավ քայլող մարդուց այդ ճանապարհը հինգ օր կխլի։

__73.__ Կրեսոսը Կապադովկիա արշավեց հետևյալ պատճառով։ Նա ցանկանում էր իր ունեցած տիրույթներին միացնել այդ երկիրը և մանավանդ, որ հավատում էր պատգամախոսին և ուզում վրեժ լուծել Աստյուագեսի համար։ Քանզի Կյուրոսը՝ Կամբյուսեսի որդին, հաղթել էր Կյուաքսարեսի որդի Աստյուագեսին, որը Կրեսոսի փեսան էր, մեդացիների առաջնորդը, նա Կրեսոսի փեսան էր դարձել հետևյալ կերպ։ Վաչկատուն սկյութական ցեղերից մեկը, անջատվելով մյուսներից, գալիս մտնում է մեդական երկիրը։ Այդ ժամանակ մեդացիներին իշխում էր Կյուաքսարեսը, Դեյոկեսի որդի Փրաորտեսի որդին, որը սկզբում այս սկյութներին լավ ընդունեց, քանի որ նրանք եկել էին ապաստան խնդրելու։ Նա այնքան մեծարեց նրանց, որ նույնիսկ իր տղաներին հանձնեց նրանց, որպեսզի սովորեն այդ լեզուն և նետողական արվեստը։ Անցավ ժամանակ և պատահեց, որ սկյութները, որոնք սովոր էին որսի գնալ և միշտ իրենց հետ որս բերել, այս անգամ ոչինչ չկարողացան որսալ։ Երբ նրանք դատարկաձեռն վերադարձան, Կյուաքսարեսը— նա, ինչպես պարզվեց, շատ զայրացկոտ էր— նրանց խիստ կոպիտ և վիրավորական վերաբերվեց։ Այսպիսի անարդար վերաբերմունքի հանդիպելով Կյուաքսարեսի կողմից, սկյութները որոշեցին կտրատել իրենց մոտ դաստիարակվող տղաներից մեկին, նրա միսը պատրաստել, ինչպես սովոր էին պատրաստել որսը, և այն մատուցել Կյուաքսարեսին, որպես որսի միս, այդ անելուց հետո իսկույն փախչել Սարդես, Սադյուատտեսի որդի Ալյուատտեսի մոտ։ Այսպես էլ կատարվում է։ Կյուաքսարեսը և նրա հրավիրյալները ճաշակում են այդ միսը և սկյութները, այդ ամենն անելուց հեաո, ապաստան են գտնում Ալյուատտեսի մոտ։

__74.__ Այնուհետև, քանի որ Ալյուատտեսը, հակաոակ Կյուաքսարեսի պահանջին, չհանձնեց սկյութներին, հինգ տարի պատերազմ տեղի ունեցավ լյուդիացիների և մեդացիների միջև, որի ժամանակ շատ անգամ մեդացիներն են հաղթել լյուդիացիներին, շատ անգամ էլ լյուդիացիները՝ մեդացիներին և մինչև իսկ մի անգամ գիշերային մարտում։ Այսպես, հավասար հաջողություններով պատերազմ մղելուց հետո, վեցերորդ տարում ճակատամարտի ընթացքում պատահեց այնպես, որ ցերեկը հանկարծ վերածվեց գիշերվա։ Օրվա այդ խավարումը հոնիացիներին կանխագուշակեց Թալես Միլետացին[^59], որը և ճշգրիտ որոշեց օրը, երբ տեղի ունեցավ այդ խավարումը[^60]։ Այսպես, լյուդիացիները տեսնելով, որ օրը վերածվեց գիշերվա, դադարեցրին մարտը և իսկույն երկու կողմերն էլ շտապեցին խաղաղություն կնքել։ Նրանց հաշտության միջնորդները եղան Սյուեննեսիս Կիլիկեցին և Լաբյունետոս Բաբելոնացին։ Նրանք հաջողացրին, որ լյուդիացիներն ու մեդացիները հաշտության երդում տան և ամուսնությամբ այն ամրապնդեն. քանզի նրանք Ալյուատաեսին համոզեցին իր դուստր Արյուենիսին կնության տալ Կյուաքսարեսի որդի Աստյուագեսին. քանզի առանց ուժեղ կապերի կնքված դաշինքները հաստատուն չեն մնում։ Այս ազգերը ևս, հելլենների նման, երդումներով են դաշինք կնքում և, բացի այդ, նրանք թեթևակի կտրում են իրենց արմունկը և լիզում միմյանց արյունը։

__75.__ Կյուրոսը կործանեց ահա այս Աստյուագեսին, որն իր մոր հայրն էր. այդ ամենի պատճառը ես հետագա խոսքում կհայտնեմ։ Այս պատճառով էլ Կրեսոսը մեղադրում էր Կյուրոսին և մարդ ուղարկեց հարցնելու պատգամախոսին՝ արշավե՞լ արդյոք պարսից վրա. և նույնիսկ խաբուսիկ պատգամ ստանալուց հետո ևս նա ենթադրեց, որ պատգամն իր օգտին է ու արշավեց պարսից տիրույթների վրա։ Երբ կրեսոսը հասավ Հալյուս գետը, իր զորքերը, ինչպես ես ենթադրում եմ, մյուս ափն անցկացրեց այնտեղ գտնվող կամուրջներով, մինչդեռ հելլեններդ, ընդհանրապես, պատմում են, թե (զորքը) անցկացրեց Թալես Միլետացին։ Քանզի Կրեսոսը,— ինչպես պատմում են հելլենները,— մտահոգված էր, թե ինչպե՞ս զորքերը պետք է անցկացնի գետից, քանի որ այդ ժամանակ դեռևս չկային այժմյան կամուրջները։ Թալեսը, որն, ինչպես պատմում են, այդ ժամանակ գտնվելիս է եղել (Կրեսոսի) զորաբանակում, այնպես արեց, որ գետը, որը հոսում էր բանակի ձախով, հոսի նաև աջով։ Նա այդ արեց հետևյալ կերպ։ Նա կարգադրեց կիսալուսնաձև խոր խրամատ փորել բանակատեղից վերև այնպես, որ գետը բանակատեղը շրջանցեր թիկունքից։ Այսպիսով, խրամատի միջով իր հին հունից թեքվելով, գետը շրջանցում է բանակատեղը և նորից դուրս գալիս իր հին հունը։ Այսպես, քանի որ գետը բաժանվել էր (երկու թևի), ապա նրա երկու թևերն էլ դարձան դյուրանցանելի։ Ոմանք նույնիսկ ասում են, թե հին հունը ամբողջովին ցամաքեց, բայց ես չեմ հավատում դրան, քանի որ ինչպե՞ս նրանք իրենց վերադարձին կրկին անցան գետը։

__76.__ Ահա այսպես, Կրեսոսը զորքով անցնում է գետը և հասնում Կապադովկիայի Պտերիա կոչված վայրը. Պտերիան, այս երկրի ամենաամրացված մասը, գտնվում է Եվքսինյան Պոնտոսի Սինոպե քաղաքին շատ մոտ։ Նա այստեղ բանակ է դնում և սկսում ամայացնել սիրիացիների դաշտերը։ Նա գրավում է պտերիացիների քաղաքը և ստրկացնում նրանց, դրավում է նաև քաղաքամերձ բոլոր վայրերը, իսկ ոչ մի հանցանք չդործած սիրիացիներին տեղահան անում։ Իսկ Կյուրոսը, գումարելով իր զորքը և իր հետ վերցնելով ճանապարհին ընկած երկրների բնակիչներին, ելնում է Կրեսոսի դեմ։ Բայց նախքան զորարշավն սկսելը, Կյուրոսը դեսպաններ ուղարկելով հոնիացիների մոտ, փորձեց նրանց ապստամբության մղել Կրեսոսի դեմ, սակայն հոնիացիները չհամոզվեցին։ Երբ Կյուրոսը եկավ ու բանակեց Կրեսոսի դեմ դիմաց, Պտերիա երկրում, կողմերն իրենց ուժերը փորձեցին։ Ճակատամարտը համառ էր և երկու կողմից շատերն ընկան։ Ի վերջո, հակառակորդներից ոչ մեկը չկարողացավ հաղթել և երբ գիշերն իջավ, կողմերը հեռացան։ Այսպես կռվեցին զորքերն իրար դեմ։

__77.__ Կրեսոսը դժգոհում էր իր զորքի քանակից, իրոք, կռվի բռնված իր զորքը շատ առավել փոքրաթիվ էր, քան Կյուրոսի զորքը և դժգոհ դրանից, ինչպես և տեսնելով, որ հաջորդ օրը Կյուրոսը չփորձեց վերսկսել (մարտը), ինքը հեռացավ Սարդես, մտադիր խնդրելու եգիպտացիների օգնությունը՝ համաձայն իրենց դաշինքի, քանզի նա Եգիպտոսի թագավոր Ամասիսի հետ ավելի վաղ դաշինք էր կնքել, քան լակեդեմոնացիների, մտադիր էր դեսպաններ ուղարկել նաև բաբելոնացիների մոտ, որոնց հետ ևս նա դաշինք էր կնքել, իսկ այդ ժամանակ բաբելոնացիների վրա իշխում էր Լաբյունեաոսը, (մտադիր էր) նաև պատվիրել լակեդեմոնացիներին՝ ներկայանալ պայմանավորված ժամանակ։ Նա մտածում էր գումարել այս բոլոր ուժերը և դրանց միացնելով իր զորքերին, ձմեռն անցնելուց հետո, գարնանը արշավել պարսիկների վրա։ Ահա այսպիսի մտքերով նա վերադարձավ Սարդես և դեսպաններ ուղարկեց դաշնակիցներին, առաջարկելով նրանց հինգերորդ ամսին հավաքվել Սարդեսում։ Նա իր հետ եղած զորքը, որը կռվել էր պարսիկների դեմ և որը բաղկացած էր օտար վարձկաններից, ամբողջապես ազատ արձակեց, երբեք չսպասելով, որ Կյուրոսը, (կողմերի համար) այդքան հավասար ճակատամարտից հետո, կքայլի դեպի Սարդես։

__78.__ Մինչ Կրեսոսը մտածում էր այս ամենի մասին, քաղաքի ամբողջ արվարձանը լցվեց օձերով։ Օձերի հայտնվելով, արածող ձիերը լքեցին արոտները և կերան օձերին։ Այս դեպքը Կրեսոսը համարեց աստվածային նշանակ, և իրոք այդպես էր։ Կրեսոսը անհապաղ հարցում ուղարկեց Տելմեսոսի տաճարի գուշակներին։ Պատգամավորները գալով, տելմեսոսցիներից իմացան այդ հրաշքի իմաստը, բայց իրենց վիճակված չէր այն հաղորդել Կրեսոսին. քանզի նախքան նրանք կվերադառնային Սարդես, Կրեսոսն արդեն գերի էր ընկել։ Տելմեսոսցիները հրաշքն այսպես մեկնեցին. Կրեսոսը պետք է օտար գորքի հարձակում սպասի իր երկրի վրա։ Այդ զորքը կգա և կնվաճի տեղաբնիկներին, քանի որ օձը երկրի որդին է, իսկ ձին՝ թշնամի է ու եկվոր։ Այսպիսի պատասխան տվեցին տելմեսոսցիները Կրեսոսին, ղեռևս ոչինչ չիմանալով Սարդեսի գրավման և Կրեսոսի վիճակի մասին, որն (այդ ժամանակ) արդեն գերի էր։

__79.__ Պտերիայում տեղի ունեցած ճակատամարտից հետո, երբ Կրեսոսը նահանջեց, Կյուրոսը իմանալով, որ Կրեսոսը մտադիր է ցրել իր զորքը, իսկույն որոշեց հնարավորին չափ արագ շարժվել դեպի Սարդես, քանի դեռ լյուդիացիների զորքը երկրորդ անգամ չէր գումարվել։ Այսպես որոշեց և արագորեն կատարեց իր որոշումը։ Քանզի նա առաջնորդելով իր զորքը լյուդիական երկրի միջով, ինքը հայտնվեց Կրեսոսի առաջ որպես լրաբեր։ Այնժամ Կրեսոսն ընկավ դժվար կացության մեջ, քանի որ դեպքերն այլ ընթացք ունեցան, քան ինքն ակնկալում էր։ Այսուհանդերձ, նա լյուդիացիներին հանեց մարտի։ Այդ ժամանակ Ասիայում չկար մեկ այլ ազգ առավել արի և առավել քաջ, քան լյուդիացիները։ Նրանք կռվում էին ձի հեծած, զինված երկար նիզակներով, իսկ իրենք լավ ձիավորներ էին։

__80.__ Այսպես, երկու բանակները հանդիպեցին ընդարձակ, բայց մերկ դաշտում, որը գտնվում էր Սարդեսի առաջ. այս դաշտով հոսում են Հյուլլոսը և ուրիշ գետեր, սրանք թափվում են Հերմոս կոչվող առավել խոշոր գետը, որը բխելով Մայր Դինդյումենեի[^61] սրբազան լեռից, ծովն է թափվում Փոկայա քաղաքի մոտ։ Այստեղ Կյուրոսը, տեսնելով լյուդիացիների մարտական շարքերը և վախեցած նրանց հեծելազորից, մար Հարպագոսի խորհրդով հետևյալ կերպ վարվեց։ Իր զորքերին ուղեկցող բոլոր բեռնակիր, մթերակիր ուղտերին հավաքելով և բեռնաթափելով, նրանց դասավորեց ամբողջ զորքի առաջամասում, Կրեսոսի հեծելազորի դիմաց, հետևակին պատվիրեց հետևել ուղտերին, իսկ հետևակից ետև դասավորեց ամբողջ հեծելազորը։ Երբ բոլորը շարվել էին, նա կարգադրեց անխնա սպանել պատահած բոլոր լյուդիացիներին, իսկ իրեն՝ Կրեսոսին չսպանել, նույնիսկ եթե նա, գերի ընկնելիս, դիմադրի։ Նա այսպես հրամայեց, իսկ ուղտերին թշնամու հեծյալների դեմ դասավորեց հետևյալ պատճառով, ձին վախենում է ուղտից և չի ախորժում ո՛չ նրա տեսքից, ո՛չ նրա հոտից։ Այս հնարքը նա մտածեց, որպեսզի ոչ պիտանի դառնա Կրեսոսի հեծելազորը, որով Կրեսոսը ենթադրում էր փայլել։ Այսպես, ճակատամարտն սկսվեց և երբ ձիերը ուղտերի հոտն առան և տեսան նրանց, ետ դարձան և Կրեսոսի հույսը խորտակվեց։ Այսուհանդերձ, լյուդիացիները երկչոտ չէին և, տեսնելով կատարվածը, ցած թռան ձիերից և պարսից դեմ սկսեցին հետիոտն կռվել։ Իվերջո, երբ երկու կողմից էլ շատերն ընկան, լյուդիացիները մատնվեցին փախուստի և, քշվելով պարսպից ներս, պաշարվեցին պարսիկների կողմից։

__81.__ Այսպես նրանք պաշարվեցին։ Կրեսոսը ենթադրելով, որ պաշարումը երկար կտևի, դարձյալ հրեշտակներ ուղարկեց իր դաշնակիցներին։ Նախորդ դեսպաններն ուղարկվել էին, հրաման տանելով դաշնակիցներին՝ հինգերորդ ամսում գումարվել Սարդեսում. իսկ սրանք ուղարկվեցին անմիջական օգնություն խնդրելու, քանի որ Կրեսոսը պաշարված էր։

__82.__ Մյուս դաշնակիցների թվում նա պատգամավորներ ուղարկեց նաև Լակեդեմոնիա։ Այդ ժամանակ, սակայն, իրենք սպարտացիները ևս վեճ ունեին արգոսցիների հետ Թյուրեա կոչված երկրի պատճառով. քանզի այս Թյուրեան, որը պատկանում էր Արգոլիսին, գրավել էին լակեդեմոնացիները։ Արգոսցիներին էին պատկանում նաև մայր ցամաքում դեպի արևմուտք ընկած երկիրը, մինչև Մալեա, ինչպես և Կյութերա կղզին և մյուս կղզիները։ Երբ արգոսցիները շտապեցին իրենցից խլված հողը պաշապանելու, այնժամ պայմանավորվեցին սպարտացիների հետ, որ յուրաքանչյուր կողմից մարտին կմասնակցեն երեք հարյուր մարդ և (վիճելի) երկիրը կմնա հաղթողներին. իսկ երկու կողմերի ամբողջ մնացած զորքը կվերադառնա յուրաքանչյուրն իր երկիրը և կբացակայի մարտից, որպեսզի յուրայինների պարտությունը տեսնելիս չգա նրանց օգնության։ Այսպես պայմանավորվելուց հետո, նրանք հեռացան և երկուստեք ընտրվածները մնալով, կռվի բռնվեցին։ Ճակատամարտում կողմերն իրար հավասարազոր էին և վեց հարյուր այրերից մնացին երեքը՝ արգոսցիներից Ալկենորը և Քրոմիոսը, լակեդեմոնացիներից՝ Օթրյուադեսը. սրանք էլ ողջ մնացին գիշերը իջած լինելու պատճառով։ Այնժամ երկու արգոսցիները, իրենց հաղթող համարելով, շտապեցին Արգոս, իսկ լակեդեմոնացի Օթրյուադեսը, հանելով սպանված արգոսցիների ռազմական հանդերձանքը, դրանք փոխադրեց իր զորաբանակը և ինքը կանգնեց մարտական շարքում։ Հաջորդ օրը կողմերը վերադարձան արդյունքն իմանալու։ Նախ երկու կողմերն էլ իրենց համարում էին հաղթանակած։ Մի կողմն ասում էր, որ իրենցից ավելի շատ են մնացել ողջ, իսկ մյուս կողմը հակառակորդին հայտարարում էր փախստակ, քանի որ իրենց ռազմիկը մնացել էր և վերցրել նրանց սպանվածների հանդերձանքը։ Ի վերջո, վեճը վերածվեց մարտի և երկու կողմից էլ շատերն ընկան, բայց հաղթեցին լակեդեմոնացիները։ Այդ օրից մինչև հիմա արգոսցիները, որոնք նախկինում, ըստ սովորության, երկար վարսեր էին պահում, սկսեցին սափրել իրենց գլուխը և նույնիսկ օրենք հաստատեցին և անեծք, որ ոչ մի արգոսցի երկար վարսեր չպահի և ոչ մի արգոսուհի ոսկե զարդեր չկրի, մինչև չվերանվանեն Թյուրեան։ Իսկ լակեդեմոնացիները հակառակ օրենք հաստատեցին, նրանք մինչ այդ վարսեր չէին պահում, իսկ այդուհետ սկսեցին պահել։ Պատմում են, որ երեք հարյուրից միակ ողջ մնացած Օթրյուադեսը, ամաչելով վերադառնալ Սպարտա, քանի որ իր բոլոր զինակիցները ոչնչացել էին, Թյուրեայում իրեն զրկեց կյանքից։

__83.__ Այսպխփն էր իրավիճակը Սպարտայում, երբ ժամանեց դեսպանը Սարդեսից, օգնություն խնդրելով պաշարված Կրեսոսին։ Լսելով դեսպանին, նրանք, այնուամենայնիվ, որոշեցին օգնություն ուղարկել։ Ու երբ նրանք արդեն պատրաստ էին և նավերը պետք է մեկնեին, նոր տեղեկություն ստացան, թե լյուդիացիների բերդն արդեն գրավվել է և Կրեսոսը գերի է տարվել։ Այսպիսի մեծ աղետի ենթարկվելուց հետո նրանք որոշեցին հրաժարվել արշավանքից։

__84.__ Սարդեսը պարսիկները գրավեցին հետևյալ կերպ։ Կրեսոսին պաշարելու տասնչորսերորդ օրը Կյուրոսը հեծյալներ ուղարկեց իր զորքերի մոտ և խոստացավ ընծաներ տալ պարիսպներն առաջին բարձրացողին։ Այնուհետև զորքը փորձեց գրոհել, բայց անհաջող։ Երբ ամբողջ զորքը նահանջել էր, այնժամ մարդ (կոչված) ցեղից մեկը՝ Հյուրոյադես անունով, փորձեց մագլցել բերդապարսպի այն մասով, որտեղ պահակ չէր կարգված։ Քանզի այս տեղից երբեք հարձակման վախ չկար, քանի որ բերդն այս հատվածում զառիթափ էր և անմատչելի։ Միայն այս մասով Մելեսը, Սարդեսի նախկին թագավորը, չէր տարել այն առյուծին, որին ծնել էր իր հարճը, թեև տելմեսյանները պատգամել էին, թե Սարդեսը երբեք չի նվաճվի, եթե առյուծը տարվի քաղաքը շրջապատող պարսպի ամբողջ երկայնքով, իսկ Մելեսը առյուծին տարավ պարսպի բոլոր այն մասերի առաջով, որտեղ բերղը խոցելի էր. իսկ այս հատվածը նա անպաշտպան թողեց, քանի որ այն անմատչելի էր և գահավեժ։ Քաղաքի այս հատվածը հարած է դեպի Տմոլոս։ Այս մարդ-ցեղի Հյուրոյադեսը նախօրեին տեսնում է, որ լյուդիացիներից մեկը այս տեղով իջավ ցած գլորված սաղավարտի պատճառով և այն վերև տարավ, նա այդ նկատեց և պահեց մտքում։ Այժմ ինքը մագլցեց այդտեղով, իսկ իրենից հետո նաև ուրիշ պարսիկներ։ Երբ մագլցող պարսիկները շատացան, Սարդեսը գրավվեց և քաղաքն ավերվեց։

__85.__ Իսկ Կրեսոսի հետ ահա թե ինչ կատարվեց։ Նա ուներ որդի, որի մասին ես արդեն խոսել եմ, որը բարետես էր, բայց համր։ Իր անցյալ երջանիկ օրերին Կրեսոսը ամեն ինչ արել էր նրա համար, նա մինչև անգամ այդ մասին դեսպան ուղարկեց Դելփի, պատգամ հարցնելու։ Պյութիա նրան այսպես պաաասխանեց.

«Ով լյուդիացի, բազում մարդկանց դու թագավոր, անմիտ Կրեսոս.  
Մի ցանկար քո տանը լսել որդուդ քաղցր թոթովանքը.  
Զի քեզ համար շատ ավելի լավ կլիներ մնար այդպես.  
Քո աղետի օրն առաջին դու կլսես խոսքը նրա»։  

Այսպես, ամրոցի գրավման ժամանակ, ոմն պարսիկ, չճանաչելով Կրեսոսին, փորձեց նրան սպանել։ Կրեսոսը թեև տեսավ նրա հարձակվելը, բայց վերահաս աղետից ճնշված, նա անտարբեր մնաց և արդեն կարող էր խոցվել ու մեռնել։ Այնժամ այս համր որդին, տեսնելով վրա հասնող պարսկին, սարսափի և վշտի ազդեցության տակ, լեզու աոավ և ասաց. «Ով մարդ, մի սպանիր Կրեսոսին»։ Ահա այսպես նա բարբառեց առաջին անգամ և այնուհետև ամբողջ կյանքում նա խոսեց[^62]։

__86.__ Պարսիկներն այսպես նվաճեցին Սարդեսը և գերի վերցրին իրեն՝ Կրեսոսին, որն իշխել էր տասնչորս տարի և պաշարվել տասնչորս օր և, ինչպես պատգամախոսն էր գուշակել, կործանեց իր մեծ տերությունը[^63]։ Գերված Կրեսոսին պարսիկները տարան Կյուրոսի մոտ։ Սա մեծ խարույկ պատրաստելով, նրա վրա բարձրացրեց շղթայակապ Կրեսոսին և նրա հետ երկու անգամ յոթ լյուդիացի տղաների։ Կյուրոսի նպատակն էր, երևի, նրանց որպես ընտիր ավար զոհաբերել աստվածներհց մեկին, գուցե և կատարելու ինչ-որ խոստում և կամ, իմանալով Կրեսոսի բարեպաշտությունը, նա նրան բարձրացրեց խարույկի վրա, ցանկանալով տեսնել, թե արդյո՞ք աստվածներից որևէ մեկը կփրկեր նրան կենդանի այրվելիս։ Կյուրոսն այսպես վարվեց։ Իսկ Կրեսոսը, խարույկի վրա կանգնած, հակառակ իր այդքան ծանր դրության, աստվածային ներշնչմամբ հիշեց Սոլոնի ասածը, թե՝ ոչ ոքի կենդանության օրոք չի կարելի երջանիկ համարել։ Երբ Կրեսոսն այդ հիշեց, երկար լռելուց հետո հառաչեց, տնքաց և երեք անգամ կոչեց «Սոլոն»։ Կյուրոսը լսելով այդ, հրամայեց իր թարգմաններին հարցնել Կրեսոսին, թե ո՞ւմ է նա կանչում։ Երբ նրանք մոտեցան և հարցրին, Կրեսոսը նախ լռեց, ապա ստիպված պատասխանեց. «Ես մեծ հարստություն կտայի, որպեսգի բոլոր տիրակալները կարողանային զրուցել նրա հետ, ում անունը ես կոչեցի»։ Քանի որ նրա ասածները անհասկանալի թվացին, դարձյալ հարցրին նրա խոսքերի իմաստը։ Քանի որ նրանք շարունակում էին պնդել և անհանգստացնել Կրեսոսին, նա պատմեց, թե հնչպես իր թագավորությունը եկավ աթենացի Սոլոնը և, տեսնելով իր ամբողջ հարստությունը, արհամարհեց այն իր խոսքերով և թե ինչպես նրա բոլոր ասածները հետագայում կատարվեցին։ Սոլոնն այդ ամենն ատել էր ոչ այնքան Կրեսոսի, որքան ընդհանրապես մարդկության և հատկապես նրանց մասին, որոնք իրենց երջանիկ են համարում։ Այսպես պատմեց Կրեսոսը, իսկ խարույկն արդեն բռնկվել էր և ծայրերից բոցավառվել։ Իսկ Կյուրոսը, լսելով թարգմաններից Կրեսոսի պատմածը, փոխեց իր որոշումը։ Նա մտածեց, որ ինքը նույնպես մարդ լինելով, խարույկի վրա այրում է կենդանի մի մարդու, որն իրենից պակաս բախտավոր չէր եղել։ Բացի այդ, նա վախեցավ հատուցումից և մտածեց, որ ոչինչ մարդկային կյանքում մնայուն չէ։ Ուստի և հրամայեց անհապաղ հանգցնել այրվող հուրը և խարույկից ցած բերել Կրեսոսին և նրա հետ (խարույկի վրա) եղողներին։ Սակայն կրակը հանգցնել փորձողները հաջողություն չունեցան[^64]։

__87.__ Եվ ահա, ինչպես պատմում են լյուդիացիները, Կրեսոսը, նկատելով Կյուրոսի զղջումը և տեսնելով, որ մարդիկ փորձում են, բայց չեն կարողանում հանգցնել խարույկը, բարձրաձայն դիմեց Ապոլլոնին, ասելով, որ եթե իր ընծաները երբևէ հաճոյացրել են նրան, ապա թող օգնության հասնի և փրկի իրեն ներկա աղետից։ Այսպես Կրեսոսը արտասվելով կանչեց աստծուն և ահա, պարզ երկնքում, անհողմ պահին, հանկարծ ամպեր կուտակվեցին և փոթորիկ պայթեց, առատ անձրև տեղաց և հանգցրեց խարույկը։ Այնժամ Կյուրոսը հասկացավ, թե Կրեսոսը աստվածներին սիրելի և բարի մարդ է. ուստի և նրան խարույկից վար առնելով այսպես հարցրեց. «Կրեսոս. մարդկանցից ո՞վ հրամայեց քեզ արշավել իմ երկրի վրա և բարեկամի փոխարեն ինձ թշնամի դարձար»։ Նա պատասխանեց. «Ով արքա, ես այս ամենն արեցի ի բարօրություն քեզ և ի դժբախտություն ինձ. իսկ բոլորի պատճառը հելլենների աստվածն էր, որն ինձ դրդեց արշավել քո դեմ։ Քանզի ոչ ոք այնքան անմիտ չէ, որ պատերազմը գերադասի խաղաղությունից։ Խաղաղ ժամանակ որդիներն են իրենց հորը թաղում, իսկ պատերազմի ժամանակ՝ հայրերն իրենց որդիներին։ Բայց, հավանաբար, այսպիսին է եղել աստվածների կամքը»։

__88.__ Կրեսոսն այսպես ասաց, իսկ Կյուրոսը, քանդելով նրա կապանքը, իր կողքին նստեցրեց և մեծ հարգանքի արժանացրեց, ինքը Կյուրոսը և իր հետ եղողները նայում էին Կրեսոսին և հիանում։ Մինչդեռ Կրեսոսը, տարված խոհերով, լռում էր։ Ի վերջո, նա շուռ եկավ և տեսնելով, թե ինչպես պարսիկները ավերում են լյուդիացվոց քաղաքը, ասաց. «Ով արքա, արդյոք պե՞տք է այժմ քեզ ասեմ, ինչ մտածում եմ, թե՞ պարտավոր եմ լռել»։ Կյուրոսը կարգադրեց նրան համարձակ ասել ինչ մտածում է։ Այնժամ Կրեսոսը հարցրեց. «Այս մեծ բազմությունն ի՞նչ է անում այստեղ այդպիսի աճապարանքով»։ Կյուրոսը պատասխանեց. «Նրանք կողոպտում են քո քաղաքը և հափշտակում քո գանձերը»։ Կրեսոսը նրան հակաճառեց, թե՝ «նրանք ո՛չ իմ քաղաքը, ոչ էլ իմ գանձերն են ճափշտակում, քանզի այդ բոլորը այժմ իմը չեն։ Նրանք կողոպտում են և տանում քո հարաստթյունը»։

__89.__ Կրեսոսի այս խոսքերը մտահոգեցին Կյուրոսին։ Նա հրամայեց բոլորին հեռանալ և հարցրեց Կրեսոսին, թե ի՞նչ սխալ բան է տեսնում կատարվածի մեջ։ Կրեսոսը պատասխանեց. «Քանի որ ասավածներն ինձ դարձրին քո ստրուկը, արդար կլինի, որ ես ասեմ քեզ այն, ինչ առավել լավ եմ նկատում, քան ուրիշները։ Պարսիկները բնավորությամբ հանդուգն լինելով հանդերձ, աղքատ են։ Եթե դա թայլ տաս նրանց կողոպտել և տիրանալ մեծ ունեցվածքի, ապա իմացիր, դրա հետևանքը կլինի այն, որ նա, ով առավել մեծ կողոպուտի տիրանա, նա էլ, համոզված եղիր, քո դեմ կապստամբի։ Եթե քեզ հաճելի են իմ խոսքերը, ապա այսպես գործիր։ Բոլոր դարբասների մոտ քո թիկնապահներից պահակներ կարգիր, որոնք վերցնեն տարվող գանձերը և տանողերին ասեն, թե այդ ամենը վերցնում են Զևսին տասանորդ տալու համար։ Այդպես նրանց ատելի չես դառնա, վերցնելով նրանցից ավարը, և նրանք ևս քո արարքը արդար համարելով, իրենք հոժարակամ կհանձնեն այն»։

__90.__ Այս խոսքերը լսելով, Կյուրոսը շատ հաճոյացավ, քանի որ տրված խորհուրդը իրեն լավ թվաց։ Նա խիստ գովելով Կրեսոսին, հրամայեց իր թիկնապահներին կատարել Կրեսոսի խորհուրդները, ապա դառնալով Կրեսոսին, ասաց հետևյալը. «Կրեսոս, քանի որ դու ընդունակ ես գործել և խոսել արքայավայել, ուստի խնդրիր ինձնից ինչ ցանկանում ես և ես իսկույն կկատարեմ այն»։ Կրեսոսը պատասխանեց. «Տեր, ինձ համար գերագույն շնորհ կլինի, եթե թույլ տաս, որ իմ այս կապանքը ուղարկեմ հելլենների այն աստծուն, որին ես բոլորից առավել մեծարել եմ և հարցնեմ նրան, թե արդյո՞ք նրա սովորությանն է խաբել իր բարեկամներին։»։ Կյուրոսը հարցրեց, թե իր այդ խնդրանքով ի՞նչ մեղադրանք կարող է տալ աստծուն։ Այնժամ Կրեսոսը պատմեց իր բոլոր մտադրությունները և պաագամախոսի պատասխանները, հատկապես թվեց իր բոլոր ընծաները աստծուն և ավելացրեց, թե ինչպես պատգամատան դրդմամբ արշավեց պարսիկների դեմ։ Այս ամենը պատմելուց հետո, նա նորից խնդրեց Կյուրոսին թույլ տալ իրեն մեղադրել աստծուն։ Իսկ Կյուրոսը ծիծաղելով պատասխանեց. «Քո այդ խնդրանքը ևս կկատարեմ, Կրեսոս, և այն ամենը, ինչ դու երբևիցե խնդրես»։ Այս լսելով Կրեսոսը լյուդիացի դեսպաններ ուղարկեց Դելփի, պատվիրելով կապանքը դնել սրբազան սեմին և հարցնել, թե արդյոք աստված չի՞ ամաչում, որ իր պատգամներով Կրեսոսին դրդեց արշավելու պարսիկների դեմ, Կյուրոսի տերությունը կործանելու նպատակով, իսկ դրա առաջին պտուղները սրանք էին. այս ասելիս նրանք պետք է ցույց տային կապանքը։ Դեսպանները պետք է այսպես հարցնեին և ավելացնեին, թե արդյո՞ք աստվածների համար սովորություն է ապերախտությունը։

__91.__ Ժամանելով Դելփի, լյուդիացիներն իրենց պատվիրվածը ասացին և Պյութիան, ինչպես պատմում են, այսպես է պատասխանել. «Կանխորոշված ճակատագրից չի կարող խուսափել նույնիսկ աստված[^65]։ Կրեսոսը հատուցեց իր հինգերորդ նախնու հանցանքի համար, որը լինելով Հերակլյանների թիկնապահը, ենթարկվել է կանացի դավերին և, սպանելով իր տիրոջ, վերցրել է նրա պատիվը[^66], որին ինքը բոլորովին արժանի չէր։ Լոքսիասի[^67] կամքն էր, որպեսզի Սարդեսի կործանումը տեղի ունենար Կրեսոսի որդիների և ոչ թե իր՝ Կրեսոսի օրոք. սակայն աստված ևս անկարող էր կանխել ճակատագիրը։ Բայց ինչքան որ մոյրաները[^68] զիջեցին, Ապոլլոնը օգնեց և շնորհ արեց Կրեսոսին։ Նա երեք տարով հետաձգեց Սարդեսի անկումը, թող Կրեսոսը իմանա, որ ինքը ճակատագրի որոշած ժամանակից երեք տարի ուշ գերի վերցվեց։ Այնուհետև աստված նրան օգնեց, երբ նա այրվում էր խարույկի վրա։ Իսկ արված պատգամի մասին Կրեսոսի գանգատն անտեղի է։ Քանզի Լոքսիասը նրան կանխագուշակել էր, որ եթե արշավի պարսից վրա, ապա մեծ տերություն կկործանի։ Ուստի նա, եթե ցանկանում էր ճիշտ վճիռ ընդունել, ապա պարտավոր էր դարձյալ դեսպան ուղարկել հարցնելու, թե աստված ո՞ր տերությունը նկատի ունի, ի՞ր, թե՞ Կյուրոսի։ Բայց քանի որ Կրեսոսը, չըմբռնելով ասվածի իմաստը, կրկին չհարցրեց պատգամախոսին, ապա թող նա մեղադրի իրեն։ Լոքսիասի վերջին պատգամի իմաստը ջորու մասին նա նույնպես չհասկացավ։ Այդ ջորին Կյուրոսն էր, քանի որ նա սերել էր երկու ոչ համազգի ծնողներից՝ առավել ազնիվ մորից և առավել ստորին ծագման հորից. նրա մայրը մեդացի էր, մեդացիների թագավոր Աստյուագեսի դուստրը, իսկ հայրը պարսիկ էր, մեդացիների հպատակ և բոլոր տեսակետներից նրանից ստոր լինելով, ամուսնացել էր իր տիրուհու հետ»։ Այսպես պատասխանեց Պյութիան լյուդիացիներին, որոնք և պատասխանը բերեցին Սարդես և այն հաղորդեցին Կրեսոսին։ Սա, լսելով այն, համոզվեց, որ մեղավորն ինքն է և ոչ թե աստված։ Ահա այսպիսին է Կրեսոսի տերության և Հոնիայի առաջին նվաճման պատմությունը։

__92.__ Կրեսոսը բազում այլ ընծաներ ևս ունի Հելլադայում, իմ արդեն հիշատակածներից բացի։ Բեովտիայի Թեբեում կա ոսկե եռոտանի, ձոնված Իսմենիոս Ապոլլոնին. Եփեսոսում են նրա ձոնած ոսկե եզները և սյուների մեծ մասը. Դելփիում գտնվող Պրոնեյայի տաճարում՝ ոսկե խոշոր վահան։ Այս ընծաները դեռևս կային իմ ժամանակ, բայց մի քանի այլ ընծաներ արդեն կորել էին։ Կրեսոսի ընծաները միլետյան Բրանքիդայում, ինչքան գիտեմ, կշռով հավասար են և նման Դելփիում եղածներին։ Դելփիի տաճարին և Ամփիարաոսին Կրեսոսի կատարած ընծայաբերումներն իր սեփական հարստությունն էին և նրա հայրական գանձերի լավագույն մասը։ Մյուս ընծաները պատկանել էին իր թշնամիներից մեկին, որը դեռևս կրեսոսի թագավոր դաոնալուց առաջ ջանասիրաբար օգնում էր Պանտալեոնին՝ լյուդիական գահը գրավելու համար։ Այս Պանտալեոնը Ալյուատտեսի որդին էր, կրեսոսի եղբայրը, բայց ոչ արգանդակից։ Կրեսոսը ծնվել էր Ալյուատտեսի կարիացի կնոջից, իսկ Պանտալեոնը՝ հոնիացի կնոջից։ Երբ հոր կամքով իշխանությունը վերցրեց Կրեսոսը, նա մահվան ենթարկեց իր հակառակորդին, ծվատելով նրան սանրի[^69] վրա, իսկ նրա ունեցվածքը, նախապես իր տված խոստումի համաձայն, ընծայաբերեց այնպես, ինչպես արդեն պատմել եմ։ Ահա այսքանը նրա նվիրատվությունների մասին։

__93.__ Լյուդիական երկրում գրելու արժանի այնպիսի հրաշալիքներ չկան, ինչպես մյուս երկրներում, բացի Տմոլոս գետի բերած ոսկու ավազից։ Սակայն կա մի շինություն, որը շատ է գերազանցում մյուսներին, բացի եգիպտացիների և բաբելոնացիների շինություններից։ Այդ Կրեսոսի հայր Ալյուատտեսի դամբարանն է, որի հիմքը կաոուցված է հսկա քարերից, իսկ մնացած մասը հողաթումբ է։ Այն կառուցել են շուկայի մարդիկ[^70] և արհեստավորները և հասարակական աղջիկները[^71]։ Դեռ իմ ժամանակ մնում էին դամբարանի վրա հինգ անկյունաքարերը, որոնց վրա արձանագրություններ էին փորագրված այն մասին, թե այս խմբերից ամեն մեկն ի՞նչ գործ է կատարել. հաշվելիս պարզվեց, որ աշխատանքի մեծագույն մասը կատարել են այդ աղջիկները։ Լյուդիացիների բոլոր աղջիկները պոռնկանում են, իրենց համար օժիտ հավաքելով, մինչև ամուսնանալը, իսկ ամուսին իրենք են ընտրում իրենց համար։ Այդ դամբարանի շրջագիծը վեց ասպարեզ և երկու պլեթրոն է[^72], իսկ լայնքը՝ տասներեք պլեթրոն։ Դամբարանի մոտ կա մեծ լիճ, որը, ինչպես պատմում են լյուդիացիները, երբեք չի ցամաքում, այն կոչվում է Գյուգեսյան։ Ահա այդպիսին է այդ շինությունը։

__94.__ Լյուդիացիները համանման սովորույթներ ունեն, ինչ հելլենները, բացի այն, որ պոռնկացնում են իրենց դուստրերին։ Մեզ հայտնի մարդկանց մեջ նրանք առաջինն էին, որ հատեցին և օգտագործեցին ոսկե և արծաթե դրամ և առաջինը դարձան մանրավաճառներ։ Լյուդիացիներն ասում են նաև, որ այժմ իրենց և հելլենների մոտ տարածված խաղերը հնարել են իրենք։ Նրանք պնդում են, թե այդ խաղերը հնարել են դեռ այն ժամանակ, երբ իրենք բնակեցրած են եղել Տյուրսենիան։ Իրենց մասին ահա թե ինչ են պատմում։ Մանեսի որդի Ատյուսի թագավորության օրոք ամբողջ Լյուդիայում մեծ սով էր։ Սկզբում լյուդիացիները համբերատար էին, բայց քանի որ սովը չէր դադարում, նրանք փրկության միջոցներ են փնտրում, տարբեր հնարքներ մտածելով։ Այդ ժամանակ էլ նրանք փնտրեցին զառ և վեգ և գնդակ խաղալը, ինչպես և մյուս խաղերը, բացի դամա խաղից[^72ա], այս վերջին խաղի հնարքը լյուդիացիները չեն սեփականացնում։ Այսպես, նրանք սովի դեմ հնարք գտան, մի ամբողջ օր խաղում էին, որպեսզի սնվելը մոռանան, իսկ մյուս օրը, խաղը դադարեցնելով, սնվում էին։ Այսպես նրանք ապրել են տասնութ տարի։ Ի վերջո թագավորը համայն լյուդիացիներին երկու մասի բաժանելով, պատվիրեց վիճակ նետել, թե ո՞ր մասը պետք է մնա երկրում և ո՞ր մասը պետք է հեռանա։ Ինքը՝ թագավորը միացավ այն մասին, ում վիռակվեց մնալ երկրում, իսկ հեռացողների առաջնորդ նա կարգեց իր որդուն, որի անունը Տյուրսենոս էր։ Այսպիսով, նրանք, ում վիճակվել էր հեռանալ երկրից, իջան Սմյուռնե և նավեր շինելով, բեռնեցին դրանք անհրաժեշտ ամեն ինչով ու մեկնեցին ապրուստի միջոցներ և նոր երկիր գտնելու։ Բազում ազգերի մոտով նավելուց հետո, նրանք վերջապես հասան օմբրիկների երկիրը[^73], որտեղ և հիմնեցին քաղաքներ ու բնակվում են ցայսօր։ Նրանք արդեն փոխեցին իրենց լյուդիացի անունը թագավորի որդու անվամբ, որն իրենց առաջնորդն էր դարձել, և կոչվեցին տյուրսեններ։ Իսկ բուն լյուդիացիները ստրկացվեցին պարսիկների կողմից։

__95.__ Այսուհետև մեր խոսքը կլինի Կյուրոսի մասին, թե ո՞վ էր Կրեսոսի տերությունը կործանած այս մարդը և թե ինչպե՞ս պարսիկները տիրեցին Ասիային։ Ես Կյուրոսի պատմությունը կգրեմ այնպես, ինչպես այն հաղորդել են պարսիկներից նրանք, ովքեր չեն ցանկացել նրան փառաբանել, այլ պատմել են այն, ինչ իրականում կատարվել է, թեև Կյուրոսի մասին կա ուրիշ երեք պատում ևս։

Ասորեստանցիները հինգ հարյուր քսան տարի իշխել են վերին Ասիայում[^74]։ Առաջինը նրանց իշխանության դեմ ապստամբեցին մեդացիները, որոնք կռվելով ասորեստանցիների դեմ՝ հանուն ազատության, արիություն ցուցաբերեցին և ստրկությունը թոթափելով, ազատագրվեցին։ Այնուհետև մեդացիների օրինակին հետևեցին նաև մյուս ազգերը։

__96.__ Մայր ցամաքում այս բոլորը ազատություն էին ձեռք բերել, բայց նրանք նորից ընկան բռնակալի իշխանության տակ՝ հետևյալ կերպ։ Մեդացիների մեջ կար իմաստուն մի մարդ, անունը Դեյոկես, Փրաորտեսի որդին[^75]։ Այս Դեյոկեսը խիստ ցանկանալով տիրակալ դառնալ, հետևյալն արեց։ Մեդացիներն այդ ժամանակ ապրում էին գյուղերում. Դեյոկեսը իր գյուղում դեռ նախապես էլ հայտնի մարդ լինելով, այժմ արդեն իբրև դատավոր, առավել ջանասիրությամբ արդարություն էր կիրառում։ Եվ նա այդպես անում էր այն ժամանակ, երբ ամբողջ Մեդիայում խիստ ապօրինություն էր տիրում և ինքը գիտեր, որ անարդարը արդարի թշնամին է։ Նրա համագյուղացիները, նկատելով նրա այս վարքագիծը, նրան ընտրում են իրենց դատավոր։ Եվ ահա նա, ձգտելով իշխանության, ազնիվ էր և արդար։ Իր գործերով նա նվաճեց իր համագյուղացիների բարձր գովեստը և նույնիսկ այլ գյուղերի բնակիչները, որոնք նախկինում անարդարության զոհ էին եղել, լսելով, որ Դեյոկեսը միակ արդար դատող մարդն է, իրենք ևս ուրախությսւմբ գալիս էին Դեյոկեսի մոտ դատվելու, մինչև որ ի վերջո ոչ մեկին չէին վստահում, այլ միայն նրան։

__97.__ Դեյոկեսի մոտ եկողների թիվը հետզհետե աճում էր, քանի որ մարդիկ լսում էին, թե նա ամեն անդամ արդար վճիո է կայացնում։ Այնժամ Դեյոկեսը տեսնելով, որ ամեն ինչ իրեն վստահված էր, հրաժարվեց այսուհետև նստել իր նախկին աթոռին և դատ անել, ասաց, թե այսուհետև չի դատելու, որովհետև իր համար անօգուտ է իր գործերը թողած, օր ու գիշեր ուրիշների վեճերը լուծել։ Ու քանի որ գյուղերում հափշտակություններն ու ապօրինությունները ավելի ուժեղացան, քան առաջ, մեդացիներն ի մի հավաքվեցին և խորհրդակցեցին ստեղծված իրադրության մասին, ընդ որում, ես ենթադրում եմ, որ խոսողները եղել են Դեյոկեսի բարեկամները, որոնք ասում են. «Հետ այսու մենք այլևս չենք կարող այսպես ապրել։ Եկեք մեզ համար թագավոր կարգենք։ Այնժամ և՛ երկրում օրենք կլինի, և՛ մենք ինքներս կվերադառնանք մեր գործին ու չենք կործանվի անկարգությունից»։ Նման խոսքերով նրանք իրենց համոզեցին թագավոր ունենալ։

__98.__ Երբ արդեն հարց ծագեց, թե ո՞ւմ կարգեն թագավոր, բոլորը գովաբանում և առաջարկում էին Դեյոկեսին, մինչև որ նրան ընտրեցին իրենց թագավոր։ Այնժամ Դեյոկեսը պատվիրեց նրանց իր համար արքայավայել պալատներ կառուցել և իրեն թիկնապահներ տրամադրել։ Մեդացիները այդ կատարեցին։ Մեծ և հզոր պալատներ կառուցեցին նրա համար իր իսկ ընտրած վայրերում և թույլաարեցին ամբողջ Մեդիայից իրեն թիկնապահներ ընտրելու։ Վերցնելով իշխանությունը, նա ստիպեց մեդացիներին մի բերդաքաղաք կառուցել և այն առավել ամրացնելով, մյուսների մասին պակաս հոգ տանել։ Մեդացիները այդ ևս կատարեցին։ Այսպիսով, Դեյոկեսը կառուցեց մեծ և հգոր ամրություն, որն այժմ կոչվում է Ագբատանա[^76], որի մի պարիսպը օղակաձև պատում է մյուսին։ Այս պարիսպներն այնպես էին կառուցված, որ մեկն ավելի բարձր էր մյուսից՝ արտաքինից, միայն աշտարակների չափով։ Բլուրը, որի վրա գտնվում էր քաղաքը, նպաստում էր այդպիսի կառույցի, այսուհանդերձ տեղանքը սւրհեսւոականորեն ավելի ևս հարմարեցվեց։ Ընդամենը կառուցվել էին յոթը օղակաձև պարիսպներ, վերջին օղակի ներսում գտնվում էին արքունի պալատը և գանձերը։ Այդ պարիսպներից ամենամեծի երկարությունը գրեթե նույնքան էր, որքան Աթենքը շրջապատող պարսպի երկարությունը։ Պարիսպների առաջին օղակի աշտարակները սպիտակ էին, երկրորդինը՝ սև, երրորդինը՝ վառկարմիր, չորրորդինը՝ կապույտ, հինգերորդինը՝ նարնջակարմրագույն[^77]։ Այսպիսով, հինգ օղակաձև պարիսպների աշտարակները ներկված էին գույնզգույն։ Իսկ վերջին երկու օղակաձև պարիսպներից մեկի աշտարակներն արծաթապատ էին, մյուսինը՝ ոսկեզօծ։

__99.__ Դեյոկեսը այսպիսի պարիսպներով պատեց իր պալատները, իսկ մնացած ժողովրդին կարգադրեց բնակվել պարսպի շուրջը։ Երբ ամեն ինչ կառուցված էր, առաջինը Դեյոկեսն էր, որ հետևյալ կարգերը հաստատեց, ոչ ոք չպետք է անձամբ ներկայանա արքային, այլ բոլոր գործերով պետք է դիմել լրաբերի միջոցով, ոչ ոք իրավունք չունի տեսնելու արքային։ Բացի այդ, բոլորի համար ամոթ համարվեց ծիծաղել կամ թքել արքայի ներկայությամբ։ Այսպիսի մեծարանքով նա շրջապաաեց իրեն, որպեսզի իր տարեկիցները և ընկերները, որոնք ծագում էին հայտնի տոհմերից և արիությամբ իրեն չէին զիջում, չտեսնեն իր շքեղությունը և, նախանձելով, չդավեն իր դեմ, այլ կարծեն, որ ինքը առավել բարձր էակ է, քան իրենք։

__100.__ Երբ արդեն նա այսպիսի կարգեր հասաատեց և ամրացրեց իր իշխանությունը, սկսեց խստորեն պահպանել արդարությունը։ Խնդրանքները թագավորին ներկայացվում էին գրավոր, և ինքը, վճռելով դրանք, ետ էր ուղարկում։ Այսպես էր նա վճռում դատերը, իսկ այլ դեպքերի համար նա հետևյալ կարգը սահմանեց. եթե լսեր, թե որևէ մեկը հանցանք է գործել, նրան կանչում էր իր մոտ և պատժում ըստ արժանվույն. իր իշխած ամբողջ երկրում կային լրտեսներ և ականջ դնողներ։

__101.__ Այսպիսով, Դեյոկեսը միավորեց մեդական ազգը և իշխեց. իսկ մեդական ցեղերը հեաևյալներն են. բուսեր, պարետակեններ, սարուքատներ, արիզանտներ, բուդիներ, մոգեր։

__102.__ Դեյոկեսի որդին էր Փրաորտեսը։ Հիսուներեք տարի թագավորելուց հետո Դեյոկեսը վախճանվեց և իշխանությունը ժառանգեց Փրաորտեսը[^78]։ Ստանալով իշխանությունը, Փրաորտեսը չբավարարվեց միայն մեդացիներին տիրելով, այլև արշավեց պարսիկների վրա։ Պարսիկներն առաջինը ենթարկվեցին նրա հարձակմանը և առաջինը դարձան մեդացիներին հպատակ։ Տիրելով այս երկու հգոր ազգերին, Փրաորտեսը մեկը մյուսի ետևից սկսեց նվաճել Ասիայի ազգերին, մինչև արշավեց ասորեստանցիների դեմ, այն ասորեստանցիների, որոնք տիրում էին Նինվեին[^79] և նախկինում իշխում էին բոլորի վրա, իսկ այժմ, դաշնակիցների անջատվելուց հետո, մնացել էին մենակ, բայց դեռևս իրենք հզոր էին։ Ահա սրանց դեմ արշավելով, Փրաորտեսը, քսաներկու տարի թագավորելուց հետո, և՛ ինքը կործանվեց, և՛ իր գորքի մեծ մասը։

__103.__ Վախճանված Փրաորտեսին հաջորդեց Կյուաքսարեսը, Դեյոկեսի որդի Փրաորտեսի որդին։ Պատմում են, թե սա ավելի ռազմամոլ էր, քան իր նախորդները, սա էր, որ առաջինը Ասիայի զորքերը բաժանեց ջոկատների և առանձնացրեց նիզակակիրներին, աղեղնավորներին և հեծյալներին։ Մինչ այդ ամբողջ զորքը խառն էր և անկարգ։ Սա նա է, որը լյուդիացիների դեմ պատերազմեց և այդ պատերազմի ժամանակ ցերեկը վերածվեց գիշերվա։ Նա Հալյուս գետից այն կողմ գտնվող ամբողջ Ասիան միացրեց իր թագավորությանը։ Գումարելով իր բոլոր հպատակներին, նա արշավեց Նինվե, իր հոր վրեժը լուծելու և այդ քաղաքը կործանելու նպատակով։ Երբ նա արդեն ճակատամարտում հաղթել էր ասորեստանցիներին և պաշարել Նինվեն, (երկրի վրա) հարձակվեց սկյութների մեծ բանակ, սկյութների թագավոր Մադյուեսի՝ Պրոտոթյուեսի[^80] որդու առաջնորդությամբ։ Նրանք ներխուժել էին Ասիա՝ կիմմերներին Եվրոպայից հալածելիս և, հետապնդելով փախչող կիմմերներին, նրանք հասել են մեդական երկիր։

__104.__ Մեյոտիս լճից[^81] մինչև Փասիս գետը և կոլխերի երկիրը երեսուն օրվա ճանապարհ է անխոնջ ուղևորի համար։ Կոլխիսից Մեդիա ավելին չէ ճանապարհը, բայց նրանց միջև բնակվում է մի ագգ, սասպեյրները. սրանց միջով անցնելուց հետո կարելի է հասնել Մեդիա։ Այսուհանդերձ, սկյութներն այս ճանապարհով չներխուժեցին Մեդիա, այլ շեղվեցին դեպի վերին, շատ ավելի երկար, ճանապարհը՝ Կովկաս լեռը ունենալով իրենց աջ կողմում։ Այստեղ մեդացիները ճակատեցին սկյութների դեմ և մարտում պարտվելով, կորցրին իրենց իշխանությունը և սկյութները տիրացան ամբողջ Ասիային։

__105.__ Այնուհետև նրանք շարժվեցին Եգիպտոսի վրա. և երբ նրանք հասան պաղեստինյան Սիրիա, Եգիպտոսի Պսամմետիքոս թագավորը դիմավորեց նրանց և ընծաներով ու աղերսներով համոզեց առաջ չընթանալ։ Սկյութները վերադառնալիս հասան Սիրիայի Ասկալոն քաղաքը և նրանց մեծ մասը դրա կողքով անցնելով, ոչ մի վնաս չպատճառեց. իսկ նրանցից ոմանք, որոնք ետ էին մնացել, կողոպտեցին Ուրաիա Ափրոդիտեի տաճարը[^82]։ Ինչպես գիտեմ իմ լսածներից, դիցուհուն ձոնված տաճարներից այս մեկը հնագույնն է. քանզի Կիպրոսում գտնվող տաճարը, ինչպես վկայում են իրենք՝ կիպրացիները, կառուցվել է հետագայում, իսկ Կյութերայում գտնվող տաճարը կառուցել են նույն այս Սիրիայից եկած փյունիկեցիները։ Ասկալոնի տաճարը կողոպտած սկյութներին և սրանց բոլոր հետնորդներին աստվածուհին հարվածեց «իգական» հիվանդութւամբ։ Ոչ միայն սկյութներն են դրանով բացատրում իրենց հիվանդությունը, այլև սկյութների երկիրը այցելող ամեն ոք կտեսնի, թե ի՞նչ տառապանքի մեջ են գտնվում նրանք, որոնց սկյութները կոչում են էնարիսեր[^83]։

__106.__ Սկյութները քսանութ տարի տիրեցին Ասիայում և իրենց բռնությամբ ու անկարգությամբ ամեն ինչ կործանման հասցրին։ Բացի յուրաքանչյուր ժողովրդից վերցրած որոշակի հարկից, նրանք անցնում էին երկրով մեկ և հափշտակում ամեն ինչ։ Ահա սրանց մեծ մասին Կյուաքսարեսը և մեդացիները հրավիրեցին խնջույքի և, հարբեցնելով նրանց, կոտորեցին. այսպիսով, մեդացիները նորից վերականգնեցին իրենց իշխանությունը, վերանվաճեցին իրենց նախկին տիրույթները և գրավեցին նաև Նինվեն. թե ինչպես գրավեցին այն, ես կպատմեմ մեկ այլ հատվածում[^84], և հպատակեցրին ասորեստանցիներին, բացի Բաբելոնիայի մարզից։

__107.__ Այնուհետև Կյուաքսարեսը, որը թագավորել էր քառասուն տարի, ներառյալ նաև սկյութների տիրապետության ժամանակը, վախճանվում է և թագավորությունը ժառանգում է նրա որդին, Աստյուագեսը։ Աստյուագեսն ունեցավ մի դուստր, որին կոչեցին Մանդանե։ Աստյուագեսը երազում տեսավ, թե իր դուստրն այնքան շատ միզեց, որ ողողեց իր քաղաքը և հեղեղեց ամբողջ Ասիան։ Թագավորը երազը հայտնեց երազահան մոգերին և լսելով նրանց բացատրությունը, սարսափեց։ Հետագայում, երբ հասել էր Մանդանեի ամուսնանալու ժամանակը, երազից ահաբեկված Աստյուագեսը չկամեցավ նրան կնության տալ իրեն արժանի որևէ մեդացու, այլ նրան ամուսնացրեց Կամբյուսես անունով մի պարսկի հետ, որը տոհմիկ ծագում ուներ և հանգիստ բնավորություն, թեև նրան համարում էր շատ ավելի ցածր, քան միջին մեդացուն։

__108.__ Կամբյուսեսի հետ Մանդանեի ամուսնության առաջին իսկ տարին Աստյուագեսը մեկ ուրիշ երազ տեսավ։ Նրան թվաց, թե իր դստեր արգանդից բուսել է որթատունկ, որը ծածկել է ամբողջ Ասիան։ Տեսնելով այս երազը, նա դիմեց երազահաններին և մարդ ուղարկեց պարսիկների մոտ՝ կանչելու իր դստեր, որը շուտով պետք է ծննդաբերեր։ Երբ դուստրը ժամանեց, Աստյուագեսը նրան պահեց հսկողության տակ, ցանկանալով ոչնչացնել նրանից ծնվելիք երեխային։ Քանզի երազահան մոգերը մեկնել էին նրա երազն այն իմաստով, որ իր դստերից ծնվածը պետք է թագավորի իր փոխարեն։ Այս ամենից խուսափելու համար Աստյուագեսը, երբ ծնվեց Կյուրոսը, իր մոտ կանչեց իր ազգակից Հարպազոսին, որը մեդացիներից ամենահավատարիմն էր և իր բոլոր տիրույթների կառավարիչը, և նրան այսպես ասաց. «Հարպագոս. ես քեզ կհանձնարարեմ մի գործ, որը կատարելուց մի հրաժարվիր, մի խաբիր ինձ և մի գերադասիր այլոց շահերն իմ շահերից, որպեսզի հետագայում չկործանվես քո մեղքով։ Վերցրու Մանդանեի ծնած երեխային, տար քո տունը և, սպանելով, թաղիր նրան ինչպես ինքդ կամենաս»։ Իսկ սա պատասխանեց. «Ով արքա, ես անցյալում քեզ համար ոչ մի տհաճ գործ չեմ կատարել, այսուհետև նույնպես կխուսափեմ քո հանդեպ որևէ հանցանք գործելուց։ Եթե քեզ հաճելի է, որ այդպես կատարվի, ապա իմ պարտքն է հնարամտությամբ ծառայել քեզ»։

__109.__ Այսպես պատասխանեց Հարպագոսը. իսկ երբ նրան հանձնվեց մահվան զգեստներ հագցրած մանկիկը, նա ողբալով վերադարձավ տուն։ Տանը նա պատմեց կնոջը այն ամենը, ինչ կարգադրել էր Աստյուագեսը։ Կինը հարցրեց նրան. «Այժմ դու ի՞նչ ես մտադիր անելու»։ Նա պատասխանեց. «Ես, անշուշտ, չեմ կատարի Աստյուագեսի կարգադրությունը, եթե նույնիսկ նա ավելի չարանա ու մոլեգնի, քան այժմ, ես չեմ անսա նրա հրամանին և չեմ դառնա այդպիսի ոճրին մասնակից։ Շատ պատճառներ կան, որ ես չեմ ուզում սպանել նրան։ Նախ, որ երեխան ինձ ազգակից է. ապա, որ Աստյուագեսը ծերացել է և չունի արու զավակ։ Եթե նրա մահից հետո իշխանությունն անցնի նրա դստեր, որի որդուն նա ուզում է սպանել իմ ձեռքով, ապա ի՞նչ է մնում ինձ, մեծագույն վտանգից բացի։ Սակայն, որպեսզի ես ապահով լինեմ, մանկիկը պետք է սպանվի, բայց ոչ իմ, այլ Աստյուագեսի մարդկանցից որևէ մեկի ձեռքով»։

__110.__ Այսպես ասաց և իսկույն հրեշտակ ուղարկեց Աստյուագեսի խաշնարածներից մեկի մոտ, որն, ինչպես իրեն հայտնի էր, կովեր էր արածացնում լավագույն արոտներում, որտեղ սարերը հարուստ էին գազաններով. նրա անունն էր Միտրադատես. նրա կինը նույնպես ստրուկ էր. կնոջ անունը հունարեն կլիներ Կյունո[^85], իսկ մեդացիների լեզվով՝ Սպակո, քանզի մեդացիք շանը անվանում են սպակա։ Արոտավայրերը, որտեղ այս խաշնարածը արածացնում էր նախիրը, գտնվում էին Ազբատանայից հյուսիս՝ դեպի Եվքսինյան Պոնտոս ընկած լեռների ստորոտներին։ Քանզի մեդական երկիրը միայն դեպի սասպեյրներն ընկած մասում բարձրադիր է, լեռնային և անտառաշատ, իսկ մնացյալ երկիրն ամբողջապես դաշտային է։ Երբ խաշնարածը շտապ եկավ նրա կանչին, Հարպագոսը ասաց. «Աստյուագեսը քեզ հրամայում է վերցնել այս մանկիկին և թողնել լեռների ամենախուլ վայրում, որպեսզի այնտեղ արագորեն կործանվի։ Նա պատվիրեց ասել քեզ նաև, որ եթե դու չսպանես երեխային, այլ որևէ կերպ փրկես նրան, կպատժվես դաժանագայն մահով, իսկ ինձ հրամայել է հետևել երեխայի լքմանը»։

__111.__ Այս լսելով, հովիվը վերցրեց մանկան և նույն ճանապարհով վերադարձավ իր փարախը։ Պատահեց, որ նրա կինը ևս, որն օր օրի երեխա էր սպասում, ծննդաբերեց այն ժամանակ, երբ ամուսինը մեկնել էր քաղաք։ Նրանք երկուսն էլ մտահոգվել էին մեկմեկու մասին, ամուսինը՝ կնոջ ծննդաբերության պատճառով, իսկ կինը անհանգստացած էր այն անսովոր բանից, որ Հարպագոսը կանչել էր իր ամուսնուն։ Երբ ամուսինը վերադառնալով կանգնեց նրա առաջ, անսպասելի իր առաջ ամուսնուն տեսած կինը նրան նախ հարցրեց, թե Հարպագոսն ինչո՞ւ էր այդպես շտապ կանչել։ Ամուսինը պատասխանեց. «Կին, քաղաք գնալով ես տեսա ու լսեցի այն, ինչ պետք չէր տեսնեի և ինչ պետք չէր պատահեր մեր տերերին։ Հարպագոսի ամբողջ տանը համակված էր ողբով, և ես ապշահար մտա ներս։ Այնտեղ տեսա մանկան, որը ճչում էր ու լալիս, նրան զարդարել էին ոսկիներով և խայտաճամուկ զգեստով։ Հարպագոսը ինձ տեսնելով, հրամայեց, որ իսկույն վերցնեմ երեխային ու տանեմ թողնեմ գազանաշատ լեռներում, ասելով, որ այդպես է ինձ կարգադրել Աստյուագեսը. միաժամանակ խիստ սպառնաց՝ եթե այդ պատվերը չկատարեմ։ Ես վերցրի մանկիկին ու բերեցի, ենթադրելով, որ այն ստրուկներից մեկի երեխան է. քանզի ես երբեք չէի կարող իմանալ, թե այն ո՞ւմ երեխան է։ Ես զարմացել էի, տեսնելով նրա ոսկե զարդերը և շքեղ զզեստը, ինչպես նաև Հարպագոսի տան ողբն ու կականը։ Շուտով ճանապարհին ես ամբողջ ճշմարտությունն իմացա այն ծառայից, որն ինձ ուղեկցեց քաղաքից դուրս և հանձնեց երեխային։ Նա պատմեց, թե այն Աստյուագեսի դուստր Մանդանեի և նրա ամուսին Կամբյուսեսի՝ Կյուրոսի որդու երեխան է և որ Աստյուագեսը պատվիրել է սպանել երեխային։ Ահա և այդ երեխան»։

__112.__ Այս ասելով հովիվը արձակեց խանձարուրը և ցույց տվեց երեխային։ Կինը, երբ տեսավ, թե երեխան ինչքան փարթամ ու գեղատես է, արտասվելով ընկավ ամուսնու ծնկներին և աղաչեց ոչ մի կերպ չլքել նրան։ Ամուսինը պատասխանեց, թե չի կարող այլ կերպ վարվել, քանզի Հարպագոսի լրտեսները գալու են ստուգելու, և եթե ինքը անհնազանդ գտնվի, դաժանաբար կկործանվի։ Չկարողանալով համոզել ամուսնուն, կինը դարձյալ դիմեց նրան այսպես. «Քանի որ ես անկարող եմ համոզել քեզ, որ չլքես երեխային, ապա, եթե անհրաժեշտ է, որ մարդիկ տեսնեն երեխային լքված, դու գործիր հետևյալ կերպ։ Ահա ես նույնպես երեխա եմ ծնել, բայց մահացած։ Սրան դու տար և լքիր լեռներում, իսկ Աստյուագեսի դստեր երեխային մենք կմեծացնենք իբրև մերը։ Այսպիսով, ոչ դու կպատժվես իբրև քո տերերին անհնազանդ, ոչ էլ մենք չարիք կատարած կլինենք։ Քանզի մահացած երեխան թագավորական թաղման կարժանանա, իսկ փրկվածը չի կորցնի իր կյանքը»։

__113.__ Հովվին թվաց, թե տվյալ դեպքում կինը շատ ճիշտ է խոսում, և նա իսկույն այդպես էլ կատարեց։ Նա կնոջը հանձնեց իր բերած երեխային, իսկ իր, արդեն մահացած երեխային վերցնելով, դրեց այն զամբյուղի մեջ, որով բերել էլ մյուսին։ Այնուհետև, մահացածին հագցնելով մյուսի զգեստները, նրան տարավ ու թողեց ամենաամայի լեռներում։ Երեք օր անց այդ վայրում իր հոտաղներից մեկին պահապան թողնելով, հովիվը գալիս է քաղաք և գնալով Հարպագոսի մոտ, հայտնում, թե ինքը պատրաստ է ցույց տալու երեխայի դիակը։ Այնժամ Հարպագոսը իր ամենահավատարիմ թիկնապահների միջոցով ստուգեց այդ և թաղեց հովվի երեխային, իսկ մյուսին, որը հետո Կյուրոս կոչվեց, հովվի կինն իր մոտ տարավ, մեծացրեց և տվեց ոչ թե Կյուրոս, այլ մեկ ուրիշ անուն։

__114.__ Երբ արդեն երեխան դարձել էր տասը տարեկան, այնժամ նրա իսկական ծագումը հայտնի դարձավ հետևյալ կերպ։ Խաղում էր նա հենց այն գյուղում, որտեղ գտնվում էին եզների մսուրները։ Նա խաղում էր ճանապարհին իր հասակակիցների հետ։ Խաղի ընթացքում տղաներն իրենց թագավոր ընտրում են հենց նրան, ով համարվում էր հովվի որդին։ Սա տղաներից ոմանց կարգեց տուն կառուցողներ, մյուսներին՝ իրեն թիկնապահներ. նրանցից մեկին սահմանեց արքայի աչքը լինել[^86], մեկ ուրիշին նա տվեց նորություններ հաղորդելու իրավունքը, այսպիսով, նա ամեն մեկին հատուկ հանձնարարություն տվեց։ Նրա հետ խաղացող տղաներից մեկը, որը հայտնի մեդացի Արտեմբարեսի որդին էր, չցանկացավ Կյուրոսի հրամանը կատարել, ուստի և Կյուրոսը հրամայեց մյուս տղաներին բռնել նրան։ Երբ նրանք հնազանդվեցին, Կյուրոսը խստորեն պատժեց տղային մտրակի հարվածներով։ Երբ տղային բաց թողեցին, նա, զայրացած իր հետ կատարված անարդարության համար, շտապեց քաղաք և գանգատվեց իր հորը, պատմելով այն վիրավորանքի մասին, որ կրել էր Կյուրոսից, նրան, իհարկե, չանվանելով Կյուրոս, քանի որ դեռ այդ անունը չէր կրում, այլ անվանելով Աստյուագեսի խաշնարածի որդի։ Արտեմբարեսը զայրացած ներկայացավ Աստյուագեսին և գանգատվեց իր որդուն ցույց տված դաժան վերաբերմունքի համար և ասաց. «Ով արքա, տես, թե ինչպես է մեզ անարգել քո ստրուկը, խաշնարածի որդին»։ Այս ասելիս նա ցույց էր տալիս իր որդու ուսերը։

__115.__ Աստյուագեսը երբ լսեց ու տեսավ այս, իր մոտ կանչեց խաշնարածին և տղային, կամենալով պատժել նրանց, ի հարգանս Արտեմբարեսի։ Երբ խաշնարածն ու նրա որդին ներկայացան, Աստյուագեսը, նայելով Կյուրոսին, ասաց. «Այդ դո՞ւ ես այս մարդու որդին, որ հանդգնել ես այսպես անարգել ինձ մոտ առաջին մարդը համարվողի որդուն»։ Տղան նրան այսպես պատասխանեց. «Ով տեր. ես այդ ամենը կատարել եմ իրավացի։ Գյուղի տղաները, որոնց թվում էր նաև սա, խաղի ընթացքում ինձ կարգեցին իրենց վրա թագավոր, ինձ համարելով բոլորից արժանին։ Ահա մյուս բոլոր տղաները կատարում էին հրամայվածը, մինչդեռ այս տղան չէր հնազանդվում և չէր լսում իմ խոսքը, մինչև որ դրա համար չպատժվեց։ Եթե այս ամենի համար ես արժանի եմ պատժվելու, ապա ես պատրաստ եմ»։

__116.__ Մինչ տղան այսպես խոսում էր, Աստյուագեսին թվաց, թե ճանաչեց նրան։ Տղայի դիմագծերը նրան թվացին, թե նման են իր դիմագծերին և նրա պատասխանը առավել անկաշկանդ էր, իսկ երեխային նետելու ժամանակը նրան թվաց, թե համընկնում էր այս տղայի տարիքին։ Այս ամենից զարմացած, Աստյուագեսը որոշ ժամանակ լուռ մնաց։ Երբ ուշքի եկավ, նա ցանկանալով հեռացնել Արտեմբարեսին, որպեսզի ինքն առանձին հարցաքննի խաշնարածին, ասաց. «Արտեմբարես, ես այնպես կանեմ, որ և՛ դու, և՛ քո որդին ոչ մի գանգատ չունենաք»։ Այսպիսով, նա հեռացրեց Արտեմբարեսին, իսկ սպասավորները, Աստյուագեսի հրամանով, Կյուրոսին տարան։ Երբ խաշնարածը մենակ մնաց, Աստյուագեսը հարցրեց նրան, թե երեխային որտեղի՞ց է վերցրել և ո՞վ է նրան իրեն հանձնել։ Նա պատասխանեց, թե այն իր որդին է և նրան ծնած կինը դեռևս իր մոտ է։ Աստյուագեսը նրան ասաց, թե անմիտ բան է խիստ տանջանքների ենթարկվելու նրա ցանկությունը։ Այդ ասելով, նա նշան արեց իր թիկնապահներին բռնել խաշնարածին, որը տանջանքների ճնշման տակ ստիպված եղավ ամեն ինչ հայտնել։ Նա սկզբում եղելությունը ճշմարտորեն պատմեց և վերջացրեց իր խոսքը պաղատելով ու ներողամտություն հայցելով։

__117.__ Խաշնարածից ճշմարտությունն իմանալուց հետո, Աստյուագեսը նվազ ուշադրություն դարձրեց նրան, բայց խիստ զայրացավ Հարպագոսի վրա և հրամայեց իր թիկնապահներին՝ կանչել նրան։ Երբ Հարպագոսը ներկայացավ, Աստյուագեսը հարցրեց. «Հարպագոս. ի՞նչ կերպ դու սպանեցիր իմ աղջկա երեխային, որին այդ ժամանակ ես քեզ հանձնեցի»։ Հարպագոսը այնտեղ նկատելով խաշնարածին, բացահայտվելու երկյուղից, որոշեց չբռնել ստի ճանապարհը, այլ ասաց հետևյալը. «Ով արքա, երբ ես վերցրի երեխային, սկսեցի մտածել, թե ինչպե՞ս կատարեմ քո կամքը և մեղավոր չլինեմ քո առաջ, միաժամանակ չդառնամ ոճրագործ և՛ քո դստեր, և՛ քո առաջ։ Ուստի ես հետևյալ կերպ վարվեցի։ Կանչեցի ինձ մոտ այս խաշնարածին, նրան հանձնեցի երեխային և ասացի, թե դու հրամայել ես նրան սպանել։ Այս ասելիս ես չէի ստում, քանի որ դու էիր այդպես պատվիրել։ Երեխային հանձնելիս ես պատվիրեցի լքել նրան ամայի լեռներում և սպասել, մինչև նա կմահանար, ես սպառնացի ամեն տեսակ պատիժներով, եթե նա չկատարեր հրամայվածը։ Երբ խաշնարածը հրամանները կատարեց և երեխան մահացավ, ես իմ ամենահավատարիմ ներքինիներին ուղարկեցի ստուգելու կատարվածը, և նրանց միջոցով թաղեցի երեխային։ Այս է, ով արքա, իրականությունը, և երեխան այսպես է մահացել»։

__118.__ Հարպագոսն ահա պատմեց ամբողջ ճշմարտությունը։ Իսկ Աստյուագեսը, թաքցնելով իր զայրույթը տեղի ունեցածի համար, նախ պատմեց այն ամենը, ինչ լսել էր խաշնարածից և վերջում ավելացրեց, որ երեխան կենդանի է և ամեն ինչ վերջացել է բարվոք։ «Ես շատ տանջվեցի, ասաց արքան, այն չարիքի համար, որ պաաճառեցի այս երեխային, և ծանր էի տանում իմ դստեր օտարացումը ինձնից։ Այժմ, քանի որ բախտը դեպի բարին փոխվեց, ուղարկիր քո որդուն այս նորեկ երեխայի մոտ. իսկ դու եկ ինձ հետ խնջույքի, որովհետև ես երեխայի փրկության առթիվ ցանկանում եմ շնորհակալության զոհեր մատուցել աստվածներին, որոնք արժանի են այդ պատվին»։

__119.__ Հարպագոսը, լսելով այս խոսքերը, երկրպագեց (արքային) ու մեկնեց տուն, մեծապես ուրախացած, որ իր կատարած հանցանքն այսպիսի բարեհաջող վախճան ունեցավ և այդ բարեբախտ օրվա առթիվ ինքը խնջույքի է հրավիրված։ Գալով տուն, նա իսկույն իր միակ որդուն, որը տասներեք տարեկան էր, ուղարկեց Աստյուագեսի պալատը, պատվիրելով նրան կատարել այն ամենը, ինչ թագավորը կհրամայի, իսկ ինքը, մեծապես հրճված, ամբողջ եղելությունը պատմեց կնոջը։ Մինչդեռ Աստյուագեսը, երբ Հսւրպագոսի որդին եկավ իր մոտ, նրան մորթելուց ու կտրատելուց հետո, մի մասը տապակեց, մյուս մասը եփեց, և այդ գործը ավարտելով, ամեն ինչ պատրաստ պահեց։ Այնուհետև, երբ խնջույքի ժամը հասավ, բոլոր հրավիրյալների հետ ժամանեց նաև Հարպագոսը։ Մյուսների, ինչպես և իր՝ Աստյուագեսի առաջ, սեղաններին դրված էր ոչխարի միս, իսկ Հարպագոսին մատուցեցին իր իսկ որդու ամբողջ միսը, բացի գլխից և վերջավորություններից՝ ձեռքերից ու ոտքերից, որոնք առանձին դրված էին ծածկած զամբյուղի մեջ։ Երբ թվաց, թե Հարպագոսը հագեցել էր, Աստյուագեսը հարցրեց նրան, թե արդյո՞ք հավանեց ուտեստը։ Երբ Հարպագոսը պատասխանեց, թե՝ շատ հավանեց, այնժամ ծառաները, որոնց հանձնարարված էր այդ անել, բերեցին ծածկած զամբյուղը, որի մեջ դրված էին երեխայի գլուխը, ձեռքերն ու ոտքերը, և խնդրեցին Հարպագոսին բացել այն և այնտեղից վերցնել ինչ որ ցանկանում է։ Հարպագոսը, համոզվելով, բացեց զամբյուղը և տեսավ որդու կտորտանքները, բայց չշփոթվեց ու զսպեց իրեն։ Այնժամ Աստյուագեսը հարցրեց նրան, թե իմացա՞վ արդյոք, որ ի՞նչ որսի միս կերավ։ Նա պատասխանեց, թե՝ իմացավ և թե այն ամենը, ինչ արքան կատարում է, հաճելի է իր համար։ Այսպես պատասխանելով, նա վերցրեց մսի մնացած կտորները և մեկնեց իր տուն, որտեղ էլ, ինձ թվում է, ցանկանում էր թաղել դրանք։

__130.__ Աստյուագեսը այս կերպ պատժեց Հարպագոսին։ Այնուհետև, Կյուրոսի մասին վճիռ կայացնելու համար, իր մոտ հրավիրեց այն մոգերին, որոնք մեկնել էին իր երազը։ Երբ նրանք ներկայացան, Աստյուագեսը հարցրեց նրանց, թե ինչպե՞ս մեկնեցին իր երազը։ Նրանք կրկնեցին նույն խոսքը, ասելով, թե՝ տղան թագավոր կդառնա, եթե ապրի և ավելի շուտ չմեռնի։ Արքան նրանց այսպես պատասխանեց. «Տղան փրկվել է ու կենդանի է, և երբ նա ապրում էր գյուղում, գյուղի երեխաները նրան կարգել են թագավոր։ Նա վարվել է այնպես, ինչպես վայել է իրական թագավորին, և իր համար թիկնապահներ, բարապաններ, լրաբերներ և այլ սպասավորներ կարգելով, կառավարել է։ Այս ամենը, ձեր կարծիքով, ի՞նչ կարող է նշանակել»։ Մոգերը պատասխանեցին. «Եթե տղան ողջ է մնացել և նույնիսկ թագավոր է դարձել առանց կանխամտածման, ապա մի վախենար և մի անհանգստանար. քանզի նա երկրորդ անգամ չի դառնալու թագավոր։ Որովհետև նույնիսկ մեր գուշակությունների փոքր մասն է հաճախ կատարվում և երազները շատ անգամ ոչ մի հետևանք չեն ունենում»։ Իսկ Աստյուագեսը այսպես պատասխանեց. «Ինքս նույնպես, ով մոգեր, նույն կարծիքին եմ, թե՝ քանի որ տղան արդեն մեկ անզամ թագավոր է կոչվել, ապա երազն արդեն կատարվել է և ես այլևս ոչ մի երկյուղ պետք չէ ունենամ։ Այսուհանդերձ, լավ մտածեք և ինձ խորհուրդ տվեք, թե ի՞նչ անեմ իմ տան և ձեր ապահովության համար»։ Այնժամ մոգերն ասացին. «Մենք ևս մեծապես շահագրգռված ենք, որ քո իշխանությունը կանգուն մնա։ Քանզի եթե այն անցնի տղայի ձեռքը, ապա իշխանությունը կօտարվի և կանցնի պարսկին, իսկ մենք, մեդացիներս, կդառնանք ստրուկներ և, իբրև օտարազգիներ, պարսիկներից արհամարհված։ Մինչդեռ, քանի դու, մեր երկրացին, մնաս թագավոր, մենք ևս մասնակից ենք դառնում երկրի կառավարմանը և քեզանից մեծ պատիվներ ստանում։ Այս պատճառով մենք ամեն կերպ մտահոգված ենք քո իշխանության և քո մասին։ Եվ այս դեպքում եթե մենք որևէ վտանգավոր բան նկատեինք, ամեն ինչ քեզ կհայտնեինք։ Այժմ, ահա, երբ երազը սին վախճան ունեցավ, մենք ինքներս քաջալերվել ենք ու քեզ խորհուրդ ենք տալիս նույնպես վարվել։ Իսկ այս տղային հեռացրու քո աչքից և ուղարկիր պարսիկների երկիր՝ իր ծնողների մոտ»։

__121.__ Այս լսելով, Աստյուագեսը հրճվեց և իր մոտ կանչելով Կյուրոսին, ասաց հետևյալը. «Տղաս, ինչ-որ սին երազի պատճառով ես քեզ չարիք պատճառեցի, բայց դու, քո բախտից, ահա փրկվեցիր։ Այժմ դու բարով գնա պարսիկների մոտ, իսկ ես քեզ ուղեկցողներ կտրամադրեմ։ Այնտեղ հասնելով, դու կգտնես և՛ հայր, և՛ մայր, բայց ոչ խաշնարած Միտրադատեսի և նրա կնոջ նման»։

__122.__ Այս խոսքերով Աստյուագեսը ճանապարհեց Կյուրոսին։ Երբ սա վերադարձավ Կամբյուսեսի տունը, ծնողներն իրեն ընդունեցին և, նրա ով լինելն իմանալուց հետո, կաթոգին ճամբարեցին նրան, քանի որ կարծում էին, թե նա այդ ժամանակ արդեն սպանված էր։ Այնուհետև նրանք հարցուփորձեցին Կյուրոսին, թե ինչպե՞ս է ինքը փրկվել։ Նա պատմեց, թե մինչ այդ ինքը ոչինչ չի իմացել, այլ խիստ մոլորված է եղել, իսկ ճանապարհին իմացել է իր ամբողջ դժբախտության մասին։ Քանզի ինքը կարծում էր, թե Աստյուագեսի խաշնարածի որդին էր, բայց ճանապարհին իր ուղեկիցներից տեղեկացել էր ամեն ինչ։ Նա պատմեց, թե իրեն խնամել է խաշնարածի կինը, (պատմելիս) անվերջ գովում էր նրան և միշտ խոսում Կյունոյի մասին։ Նրա ծնողները կառչեցին այդ անունից և, որպեսզի իրենց որդու փրկությունը պարսիկներին թվա առավել հրաշալի, լուր տարածեցին, թե ընկեցիկ Կյուրոսին սնել է շունը[^87]։ Ահա այսպես էլ առաջացել է այդ զրույցը։

__123.__ Մինչ այդ Կյուրոոն առնականանում էր, դառնալով արիագույնը իր հասակակիցների մեջ և բոլորի սիրելին։ Հարպագոսը ևս հարեց նրան, ընծաներ ուղարկելով։ Քանզի ցանկանում էր վրեժ լուծել Աստյուագեսից։ Հարպագոսը հասկանում էր, որ ինքը մենակ, իբրև հասարակ մարդ, անկարող էր հատուցելու Աստյուագեսին։ Ուստի տեսնելով, որ Կյուրոսը հասունանում է, ցանկացավ նրան զինակից դարձնել իրեն, քանի որ Կյուրոսը նույն տառապանքներն էր կրել, ինչ ինքը։ Հարպագոսը նախ այսպես արեց, քանի որ Աստյուագեսը դաժան էր մեդացիների հանդեպ, նա բանակցություններ վարեց առաջին մեդացիների[^88] հետ, համոզելով նրանց, որ պետք է իշխանությունից հեռացնել Աստյուագեսին և առաջնորդ դարձնել Կյուրոսին։ Երբ արդեն այդ նրան հաջողվեց և ամեն ինչ պատրաստ էր, Հարպագոսը որոշեց իր ծրագիրը հայտնել Կյուրոսին, որն այդ ժամանակ գտնվում էր պարսիկների մոտ։ Բայց քանի որ ճանապարհները հսկվում էին և ոչ մի այլ միջոց չկար Կյուրոսին այդ ամենը հայտնելու, նա այսպիսի հնար մտածեց. նապաստակ մորթեց և աննկատելի բացելով նրա փորը, այնտեղ դրեց թուղթ[^89], որում գրված էր այն ամենը, ինչ ինքը ծրագրել էր։ Այնուհետև կարեց նապաստակի փորը և այն ուղարկեց Պարսկաստան հավատարիմ ծառաներից մեկի միջոցով, տալով նրան որսորդական մի ցանց՝ իբր որսորդի։ Նա պատվիրեց հաղորդել Կյուրոսին՝ բաց անել նապաստակի փորը իր իսկ ձեռքով, առանց որևէ մեկի ներկայության։

__124.__ Այս պատվերը կատարվեց, և Կյուրոսը, ստանալով նապաստակը, բացեց նրա փորը, այնտեղ գտավ դրված թուղթը, որի վրա գրված էր. «Կամբյուսեսի որդի, աստվածները հսկում են քեզ. հակառակ դեպքում դու այսպիսի բախտի չէիր արժանանա։ Այժմ դու կարող ես վրեժ լուծել քո սպանիչ Աստյուագեսից։ Քանզի դու նրա մտադրությամբ հանձնվեցիր մահվան, բայց փրկվեցիր աստվածների և իմ շնորհիվ։ Կարծեմ դու վաղուց սրդեն գիտես քեզ հասցված չարիքի մասին, ինչպես նաև այն մասին, թե Աստյուագեսն ինչպես պատժեց ինձ այն բանի համար, որ ես քեզ չեմ սպանել, այլ հանձնել եմ խաշնարածին։ Արդ, եթե ինքդ կամենաս ինձ լսել, ապա դու կտիրես ամբողջ երկրին, որին այժմ տիրում է Աստյուագեսը։ Դու համոզիր պարսիկներին ապստամբել և արշավիր մեդացիների վրա։ Եթե քո դեմ Աստյուագեսը ինձ կարգի զորավար և կամ մեդացի մեծատոհմիկներից որևէ մեկին, ապա քո ցանկությունը կկատարվի։ Քանզի առաջինը իրենք՝ մեդացիները կապստամբեն Աստյուագեսի դեմ, կհարեն քեզ և կօգնեն տապալելու նրան։ Քանի որ այստեղ ամեն ինչ պատրաստ է, ապա դու գործիր այսպես և գործիր արագ»։

__125.__ Այս բոլորն իմանալով, Կյուրոսը մտածեց, թե ինչպե՞ս առավել խորամանկությամբ պարսիկներին ապստամբության մղի։ Նա որոշեց իր անելիքը, և հետևյալ կերպ գործեց։ Թղթի վրա գրեց այն, ինչ մտածում էր, և պարսիկների համայնաժողով գումարեց։ Այնուհետև, բացելով թուղթը, նա հայտարարեց և ասաց, թե Աստյուագեսն իրեն կարգել է պարսիկների զորավար և ավելացրեց. «Այժմ, ով պարսիկներ, հրամայում ես ձեզ բոլորիդ ներկայանալ, յուրաքանչյուրդ մի մանգաղ վերցրած»։ Կյուրոսն այսպես հրամայեց։ Պարսկական ցեղերը շատ են, բայց Կյուրոսը նրանցից միայն մի քանիսին գումարեց և համոզեց ապստամբել մեդացիների դեմ։ Այդ ցեղերը, որոնցից կախում ունեն մյուս բոլոր պարսիկները, հետևյալներն են. պասարգադները, մարափներև և մասպերը։ Սրանց մեջ գերազանցում են պասարգադները, որոնց պատկանում է նաև Աքեմենյանների տոհմը, որից էլ ծագեցին պարսից թագավորները։ Պարսկական մյուս ցեղերը ճետևյալներն են. պանթիալայներ, գերուսիներ, գերմանիներ։ Այս բոլորը հողագործներ են, իսկ մնացյալը՝ դայեր, մարդեր, դրոպիկներ և սագարտներ, վաչկատուն են։

__126.__ Երբ բոլորը ներկայացան մանգաղներով, Կյուրոսը հրամայեց նրանց մի օրում մաքրել պարսկական հողի տատասկոտ մի հատվածը, տասնութ թե քսան ասպարեզ տարածությամբ։ Երբ պարսիկները կատարեցին այս հանձնարարված գործը, Կյուրոսը հրամայեց նրանց հաջորդ օրը լողանալ և ներկայանալ։ Այդ ընթացքում Կյուրոսը ի մի հավաքեց իր հոր բոլոր այծերը, ոչխարներն ու եզները, մորթեց դրանք և պարսկական զորքի համար խնջույք կազմակերպեց, բացի այդ, նա պատրաստեց նաև անհրաժեշտ քանակությամբ գինի և հաց։ Երբ հաջորդ օրը պարսիկները եկան, Կյուրոսը, տեղավորվելով մարգագետնին, պատվիրեց խրախճանալ։ Ճաշելուց հետո Կյուրոսը նրանց հարցրեց, թե ո՞ր մեկ օրը նրանց հաճելի եղավ, նախորդը, թե՞ այդ օրը։ Նրանք պատասխանեցին, թե այդ երկու օրերի միջև մեծ տարբերություն կա. քանզի նախորդ օրը նրանք ճաշակեցին միայն տհաճություն, իսկ այսօր՝ բոլոր բարիքները։ Կառչելով նրանց այս խոսքից, Կյուրոսը բացահայտեց իր ամբողջ միտքը և ասաց. «Պարսիկներ, ահա թե ինչ կասեմ ձեզ։ Եթե կամենաք ինձ հնազանդվել, ապա այս և բյուր այլ բարիքներ դուք կվայելեք առանց ստրկաբար աշխատելու, իսկ եթե ինձ հնազանդվել չցանկաք, ապա ձեզ սպասում են անհամար ծանր աշխատանքներ, ինչպես երեկվա աշխատանքն էր։ Ուստի այժմ լսեք ինձ և դուք ազատ կլինեք։ Ինքս հավատացած եմ, որ ես ծնվել եմ աստվածների նախորոշմամբ, այս գործն իմ ձեռքը վերցնելու համար։ Համոզված եմ, որ դուք մեդացիներին չեք զիջում ոչ պատերազմական, ոչ էլ այլ գործերում։ Քանի որ այդ այդպես է, ապա անհապաղ ապստամբեք Աստյուագեսի դեմ»։

__127.__ Այժմ պարսիկներն արդեն առաջնորդ գտած լինելով, հրճվեցին, որ ազատություն ձեռք կբերեն, քանի որ նախկինում խիստ դժգոհ էին մեդացիների իշխանությունից։ Իսկ Աստյուագեսը, լսելով, որ Կյուրոսը նման պատրաստություններ է տեսնում, հրեշտակ ուղարկեց և նրան կանչեց իր մոտ։ Կյուրոսը հրեշտակին պատվիրեց հաղորդել, թե ինքը կհայտնվի Աստյուագեսի առաջ ավելի շուտ, քան նա այդ կցանկանար։ Այս լսելով, Աստյուագեսը զինեց բոլոր մեդացիներին և, քանի որ աստված նրան մոլորեցրեց, նրանց վրա զորավար կարգեց Հարպագոսին, մոռանալով այն չարիքը, ինչ պատճառել էր նրան։ Երբ մեդացիները ելան արշավանքի և սկսեցին ճակատամարտը պարսից դեմ, նրանց մի մասը միայն, որը դավադրության մասնակից չէր, սկսեց կռվել, մյուսներն սկսեցին անցնել պարսից կողմը, իսկ շատերն էլ դավաճանելով, փախուստի դիմեցին։

__128.__ Այսպես մեդական գորքը խայտառակորեն ցրվեց։ Աստյուագեսն այդ իմանալով, իսկույն սպառնագին գոչեց. «Մեկ է, Կյուրոսը ևս չի վայելի»։ Այս ասելուց հետո, նախ նա ցցահան արեց երազահան մոգերին, որոնք խորհուրդ էին տվել խնայել Կյուրոսին. այնուհետև նա զինեց քաղաքում մնացած բոլոր մեդացիներին, երիտասարդ թե ծեր։ Նրանց հանեց պարսիկների դեմ, բայց ճակատամարտում պարտվեց ինքը ևս՝ Աստյուագեսը, և գերի ընկավ, իսկ նրա առաջնորդած մեդական զորքը ոչնչացվեց։

__129.__ Այնժամ Հարպագոսը, մոտենալով գերված Աստյուագեսին, սկսեց չարախնդալ և ծանակել նրան վիրավորական խոսքերով։ Նա, իմիջիայլոց, հիշեցրեց նրան իր խնջույքը, որի ժամանակ ինքը հյուրասիրվել էր իր որդու մսով, որի համար էլ այժմ նա, թագավորությունը կորցնելով, դառնում է ստրուկ։ Աստյուագեսը նայելով նրան, հարցրեց, թե՝ արդյո՞ք նա իրեն չի վերագրում Կյուրոսի գործը։ Հարպագոսը ասաց, թե ինքն է գրել նամակը, ուստի և գործի հաջողությունն իրավամբ իրեն է պատկանում։ Աստյուագեսը առարկեց նրան, ասելով, որ նա ամենահիմար և ամենաանարդար մարդն է. ամենահիմարը, քանի որ, եթե այդ ամենն իր կատարած գործն էր, ինքը հնարավորություն ունենալով թագավոր դառնալու, ուրիշին հանձնեց թագավորությունը, ամենաանարդարը, քանի որ խնջույքի պատճառով մեդացիներին ստրկության մատնեց։ Եթե անպայման պետք էր թագավորությունը վերցնել իրենից և հանձնել ուրիշին, ապա առավել արդար կլիներ այդ բարիքը հանձնել ոչ թե պարսկի, այլ մեդացիներից մեկին։ Այժմ, ահա, ոչ մի բանում մեղք չունենալով հանդերձ, մեդացիները իշխողների փոխարեն դառնում են ստրուկներ, մինչդեռ պարսիկները, որոնք նախապես մեդացիների ստրուկներն էին, դառնում են իշխողներ։

__130.__ Եվ այսպես, Աստյուագեսը, երեսունհինգ տարի թագավորելուց հետո, զրկվեց թագավորությունից։ Նրա դաժանության պատճառով մեդացիները հպատակվեցին պարսիկներին։ Մեդացիների տիրապետությունը Հալյուս գետից այն կողմ գտնվող Ասիայում տևեց հարյուր քսանութ տարի, որից պետք է հանել սկյութների տիրապետության տարիները։ Հետագայում մեդացիները զղջացին իրենց այս արարքի համար և ապստամբեցին Դարեհի դեմ[^91], բայց ճակատամարտում պարտվեցին և դարձյալ հպատակվեցին[^92]. իսկ պարսիկները Աստյուագեսի օրոք Կյուրոսի առաջնորդությամբ ապստամբելով մեդացիների դեմ, այդ ժամանակից ի վեր տիրում են Ասիային։ Բայց Կյուրոսը Աստյուագեսին ոչ մի այլ չարիք չպատճառեց և պահեց իր տանը, մինչև նրա վախճանվելը։ Այսպիսին է Կյուրոսի ծննդյան, մանկության և թագավոր դառնալու պատմությունը. հետագայում էլ նա, ինչպես պատմել եմ, հաղթեց Կրեսոսին, որը առաջինն էր սկսել հարձակումը։ Նրան հաղթելով, Կյուրոսը տիրեց համայն Ասիային։

__131.__ Պարսից բարքերի մասին ևս հետևյալը գիտեմ։ Նրանք սովորություն չունեն աստվածներին արձաններ, տաճարներ և զոհարաններ կառուցելու, իսկ այդպիսիք կառուցողներին համարում են հիմաւրներ, որովհետև, իմ կարծիքով, նրանք երբեք չեն հավատում, թե աստվածները մարդկային բնույթ են ունեցել, ինչպես հավատում են հելլենները։ Սովորաբար նրանք Զևսին[^93] մատուցում են զոհեր, բարձրացնելով ամենաբարձր լեռները, և ամբողջ երկնակամարը Զևս անվանում։ Նրանք զոհեր մատուցում են արևին և՛ լուսնին, և՛ հողին, և՛ հրին, և՛ ջրին, և՛ հողմերին։ Ի սկզբանե նրանք միայն սրանց էին զոհեր մատուցում, իսկ հետագայում նրանք ասորեստանցիներից և արաբներից սովորեցին զոհ մատուցել Ուրանիային[^94]։ Ասորեստանցիները Ափրոդիտեին անվանում են Մյուլիտտա, արաբները՝ Ալիտատ, իսկ պարսիկները՝ Միտրա[^95]։

__132.__ Վերոհիշյալ աստվածներին պարսիկները զոհեր մատուցում են հետևյալ կերպ։ Նրանք երբ ուզում են զոհ մատուցել, ո՛չ զոհարան են պատրաստում, ո՛չ կրակ բորբոքում, ո՛չ հեղում կատարում, ո՛չ սրինգ օգտագործում, ո՛չ պսակ, ո՛չ էլ զոհաբերման գարի։ Եթե նրանցից որևէ մեկը կամենա զոհ մատուցել այդ աստվսւծներից մեկին, ապա նա զոհաբերվելիք անասունին բերում է բաց տեղ և կոչում աստծուն, հաճախ իր տիարան[^96] մրտենու ճյուղերով զարդարած։ Ընդունված չէ, որ զոհ մատուցողը միայն իր համար բարիքներ աղերսի, նա աղոթում է բոլոր պարսիկների և թագավորի բարօրության համար, քանի որ ինքը ևս պարսիկների թվին է պատկանում։ Այնուհետև նա զոհը կտրատում է մասերի և եփում, հետո թարմ խոտ է փռում, առավելապես երեքնուկ, և ամբողջ միսը վրան դնում։ Այնժամ մոտենում է մոգը «Թեոգոնիա»[^97] երգելով, նրանք այդպես են անվանում այդ դյութանքը, քանզի առանց մոգի նրանց մոտ ընդունված չէ զոհաբերություն կատարել։ Մի փոքր սպասելուց հետո, զոհաբերողը միսը տանում է իր հետ և տնօրինում այն իր հայեցողությամբ։

__133.__ Նրանք բոլոր օրերից առավել պատվում են յուրաքանչյուրի ծննդյան օրը։ Այդ օրը նրանք անհրաժեշտ են համարում առավել ճոխ սեղան բացել, քան մյուս օրերին։ Այդ օրը հարուստները մատուցում են փռի մեջ խորոված ամբողջական եզ, ձի, ուղտ կամ էշ, իսկ աղքատները՝ մանր անասուններ։ Նրանք ճաշ քիչ են օգտագործում, բայց առատորեն մատուցում են աղանդերներ ոչ միանգամից, այլ հաջորդաբար։ Ուստի պարսիկները ասում են, թե հելլենները ուտելուց վեր են կենում քաղցած, քանի որ ճաշից հետո չեն մատուցում ոչ մի կարգին աղանդեր։ Եթե այդպիսիք մատուցվեին, ապա հելլենները չէին դադարելու ուտելուց։ Պարսիկները գինի շատ են սիրում։ Այլոց ներկայությամբ նրանք չեն փսխում և չեն միզում։ Այս բարքերը նրանք այժմ էլ պահպանում են։ Նրանք սովորություն ունեն կարևորագույն գործերը քննարկել գինի խմելիս, իսկ այդ պայմաններում ընդունված որոշումը տանուտերը հաջորդ օրը առաջարկում է նրանց նորից հաստատել, և եթե սթափ վիճակում ևս նրանք հավանության տան որոշման, այդ դեպքում կատարում են այն, եթե ոչ, ապա հրաժարվում են այդ որոշումից. և, ընդհակառակը, սթափ վիճակում ընդունված որոշումը նրանք դարձյալ քննարկում են խմած վինակում։

__134.__ Ճանապարհին իրար հանդիպած պարսիկներին հեշտ է որոշել, թե արդյո՞ք նրանք հավասարներ են. այս դեպքում նրանք ողջույնի փոխարեն իրար բերան են համբուրում, եթե նրանցից մեկը փոքր-ինչ ցածր դիրք ունի, ապա իրար այտերն են համբուրում, իսկ եթե մեկը մյուսից շատ է ցածր իր ծագումով, ապա ցածր եղողը վայր ընկնելով երկրպագում է մյուսին։ Բոլորից առավել նրանք, անշուշտ իրենցից հետո, հարգում են իրենց մերձավորագույն հարևաններին, ապա պակաս մոտիկ բնակվողներին, և այսպես, հարգում են նրանց ըստ մոտիկության։ Բոլորից պակաս նրանք հարգում են ամենահեռվում բնակվողներին. քանզի կարծում են, թե իրենք ամեն ինչում գերազանցում են բոլորին, իսկ մնացյալները, իրենց կարծիքով, առաքինի են իրենց մերձավորության համեմատ, իրենցից հեռավոր վայրերում ապրողներին նրանք համարում են ստորագույնը բոլորից։ Մեդական տիրապետության ժամանակ ևս մեկ ազգ իշխում էր մյուսին, իսկ մեդացիները՝ բոլորին, նաև իրենց մերձավոր հարևաններին, սրանք՝ իրենց հարևաններին, սրանք էլ իրենց հարևաններին և այլն։ Նույն կարգով էլ այժմ պարսիկներն են հարգում, քանզի սրանք ևս նույն ձևով են իշխում և կառավարում։

__135.__ Պարսիկները բոլոր մարդկանցեց ավելի հակված են օտար սովորույթները փոխառնելու։ Նրանք հագնում են մեդական զգեստ, այս համարելով առավել լավ, քան իրենցը, և պատերազմում կրում են եգիպտական զրահներ։ Նրանք հելլեններից սովորեցին հարաբերվել տղաների հետ։ Յուրաքանչյուր պարսիկ ունենում է օրինական շատ կանայք, ու առավել ևս վարձակներ։

__136.__ Քաջ կռվելը մեծագույն առաքինություն է նրանց համար. այնուհետև նրանք մեծ բարիք են համարում ավելի շատ որդիներ ունենալը։ Արքան ամեն տարի նվերներ է ուղարկում բոլորից շատ երեխաներ ունեցողին. քանզի մեծաթիվ լինելը նրանք հզորություն են համարում։ Երեխաներին հինգ տարեկան հասակից սկսած մինչև քսանամյա հասակը սովորեցնում են միայն երեք բան՝ ձիավարել, նետաձգություն և ճշմարտախոսություն։ Մինչև հինգ տարեկան հասակը երեխան չի հանդիպում հորը, այլ մնում է կանանց մոտ։ Այսպես վարվում են, որպեսզի, եթե երեխան մահանա այդ ընթացքում, հորը ոչ մի վիշտ չպատճառի։

__137.__ Ես գովում եմ այս սովորույթը, գովում եմ նաև այն, որ անգամ թագավորը իրավունք չունի որևէ մեկին մահվան ենթարկելու միայն մեկ հանցանքի համար, ոչ էլ պարսիկներից որևէ մեկը իրավունք ունի իր ծառաներից որևէ մեկին անբուժելի վնաս հասցնելու միայն մեկ հանցանքի համար, այլ կշռադատելուց հետո, եթե պարզվի, որ ծառայի հանցանքներն ավելի շատ են, քան նրա ծառայությունները, այնժամ տերը կարող է իր զայրույթը թափել։ Նրանք ասում են, թե ոչ ոք իրենցից չի սպանել ոչ իր հորը, ոչ իր մորը։ Եթե իսկ այդպիսի դեպք կատարվել է, ապա ուշադիր քննարկումից պարզվել է, որ այդ անոդը եղել է ընկեցիկ կամ ապօրինածին։ Քանզի անհավանական է, որ հարազատ ծնողին սպանի իր իսկ որդին։

__138.__ Այն մասին, ինչ արգելված է իրենց անել, նրանք նույնիսկ չեն խոսում։ Նրանք առավել ամոթալի համարում են ստելը և, հետո, պարտք անելը, և դա ունի իր պատճառները, մանավանդ, որ պարտք վերցնողը, նրանց կարծիքով, ստիպված է լինում ստելու։ Եթե քաղաքացիներից որևէ մեկը բորոտ է կամ հիվանդ սպիտակ ախտով[^98], ապա նա չի մտնում քաղաք և չի շփվում մյուս պարսիկների հետ։ Այս փորձանքը նրանք համարում են արևի հանդեպ մարդու կատարած որևէ հանցանքի հետևանք։ Նման ախտերով տառապող որևէ օտարի նրանք արտաքսում են երկրից. այդ պատճառով նրանք քշում են նաև սպիտակ աղավնիներին[^99]։ Գետհ մեջ նրանք չեն միզում, չեն թքում, չեն լվանում իրենց ձեռքերը, ոչ իսկ թույլ տալիս ուրիշներին այդ անել, նրանք շատ են հարգում գետերը։

__139.__ Ահա ևս մեկ այլ երևույթ, որին կարելի է հանդիպել պարսիկների մոտ, որը իրենք չեն նկատում, բայց մենք նկատում ենք։ Նրանց անունները, համապատասխան լինելով իրենց մարմնական ուժին և վեհության, բոլոր դեպքերում վերջանում են միևնույն տառով, որը դորիացիները կոչում են «սան», իսկ հոնիացիները՝ սիգմա[^100]։ Այս հարցով հետաքրքրվողը կնկատի, թե այդ տառով վերջանում են պարսիկների անուններից ոչ թե մի քանիսը, այլ բոլորը։

__140.__ Այս ամենը, ինչ ես պատմեցի նրանց մասին, հավաստի գիտեմ։ Մինչդեռ պարսից թաղման սովորույթները ծածուկ են և հստակ բան չեն պատմում այն մասին, թե իբր պարսկի դիակը չեն թաղում, մինչև շները կամ հավքերը այն չեն քրքրել։ Ես հաստատ գիտեմ, որ մոգերն այդպես են վարվում, քանզի նրանք բացահայտ են այդ անում։ Այսուհանդերձ, պարսիկները դիակը նախապես մոմով պատելուց հեաո են հողին հանձնում[^101]։ Մոգերը շատ են տարբերվում և՛ մյուս մարդկանցից, և՛ Եգիպտոսի քրմերից։ Այս վերջինները սուրբ են համարում չսպանել ոչ մի շնչավորի, այլ միայն այն, ինչ պետք է զոհաբերվի, մինչդեռ մոգերը իրենց ձեռքով սպանում են ամեն ինչ, բացի շնից ու մարդուց և մեծ ծառայություն են համարում այն, որ սպանում են մրջյուններ, օձեր և այլ սողուններ ու թոչուններ։ Այս սովորույթը, ինչպես եղել է ի սկզբանե, թող այդպես էլ մնա, իսկ ես կվերադառնամ իմ նախորդ խոսքին։

__141.__ Երբ լյուդիացիները նվաճվեցին պարսիկներից, հոնիացիները և էոլիացիներն անհապաղ հրեշտակներ ուղարկեցին Սարդես՝ Կյուրոսի մոտ, հայտնելով, որ կհպատակվեն նրան այն նույն պայմաններով, ինչ Կրեսոսին էին հպատակվում։ Լսելով նրանց առաջարկը, Կյուրոսը պատմեց հետևյալ զրույցը. «Մի սրնգահար ծովում ձկներ տեսնելով, սկսում է սրինգ նվագել այն հույսով, որ ձկները դուրս կգան ցամաք։ Հուսախաբ եղած, նա վերցնում է ցանցը և այն նետելով, շատ ձուկ է դուրս հանում։ Տեսնելով, որ ձկները խաղում են (գետնի վրա), ասում է նրանց. «Վերջ տվեք իմ առաջ պարելուն, չէ՞ որ երբ նվագում էի, դուք չուզեցիք դուրս գալ պարելու»։ Կյուրոսն այս զրույցը պատմեց հոնիացիներհն և էոլիացիներին այն պատճառով, որ հոնիացիները, որոնք այժմ, երբ կյուրոսը հաղթել էր, պատրաստ էին հպատակվելու նրան, նախապես մերժել էին Կյուրոսին, որը դեսպանների միջոցով առաջարկել էր անջատվել Կրեսոսից։ Այսպես պատասխանեց Կյուրոսն իր զայրույթի մեջ։ Երբ այս մասին լուրը հասավ հոնիական քաղաքների բնակիչներին, սրանք իրենց քաղաքները պարսպապատեցին և գումարվեցին Պանիոնիոնում[^102], բացի միլետացիներից. քանզի Կյուրոսը միայն Միլետի հետ դաշինք էր կնքել նույն պայմաններով, ինչ լյուդիացիների թագավորը։ Մյուս հոնիացիները համատեղ որոշեցին հրեշտակներ ուղարկել Սպարտա՝ օգնություն խնդրելու։

__142.__ Այս հոնիացիները, որոնց պատկանում է նաև Պանիոնիոնը, իրենց քաղաքները հիմնել են լավազույն երկնքի տակ և լավազույն կլիմա ունեցող երկրում, քան իմ իմացած բոլոր մարդիկ։ Քանզի ո՛չ նրանցից հյուսիս և հարավ[^103], ո՛չ էլ արևելք և արևմուտք գտնվող երկրները չեն կարող հավասարվել Հոնիային. դրանց մի մասը ցուրտ ու խոնավ է, իսկ մյուսը՝ շոգ ու չորային։ Հոնիացիները խոսում են ոչ թե մեկ լեզվով, այլ չորս տարբեր բարբառներով։ Ամենից հարավ գտնվում է Միլետ քաղաքը, այնուհետև գալիս են Միուսը և Պրիենեն. սրանք գտնվում են Կարիայում և բնակիչները խոսում են մեկ ընդհանուր լեզվով, իսկ Եփեսոսը, Կոլոփոնը, Լեբեդոսը, Տեոսը, Կլազոմենեն, Փոկայան գտնվում են Լյուդիայում։ Սրանց բնակիչները ևս խոսում են մեկ ընդհանուր, բայց (վերոհիշյալ երեք) քաղաքների բնակիչներից տարբեր լեզվով։ Կան հոնիական ևս երեք քաղաքներ, որոնցից երկուսը՝ Սամոսը և Քիոսը, գտնվում են կղզիների վրա, իսկ մեկը՝ Երյութրեն՝ մայր ցամաքի։ Քիոսցիները և երյութրեցիները խոսում են նույն բարբառով, իսկ սամոսցիները՝ իրենց ուրույն։ Ահա սրանք են հոնիական չորս բարբառները։

__143.__ Ահա այս հոնիացիներից միլետացիք վախենալու ոչինչ չունեին, քանզի դաշնակցել էին Կյուրոսի հետ. կղզիների բնակիչներին ևս վտանգ չէր սպառնում, քանի որ դեռևս փյունիկեցիները չէին հպատակվել պարսիկներին, իսկ պարսիկները նավագնացներ չէին։ Ասիայի հոնիացիները մնացած հոնիացիներից անջատվել էին սոսկ այն պատճառով, որ հելլեն ցեղն ընդհանրապես այդ ժամանակ դեռևս թույլ էր, իսկ հոնիացիները ամենաթույլն էին և աննշանը բոլորի մեջ։ Բացի Աթենքից, ոչ մեկ այլ հոնիական հայտնի քաղաք չկար։ Ահա և մյուս հոնիացիները և աթենացիները խուսափում էին այդ անունից և չէին ցանկանում կոչվել հոնիացհներ։ Դեռ այժմ ևս նրանցից շատերը, ինձ թվում է, ամաչում են այդ անունից։ Իսկ վերոհիշյալ տասներկու հոնիական քաղաքները պարծենում են այդ անունով, իրենց համար սրբավայր հիմնեցին և այն անվանեցին Պանիոնիոն[^104] ու որոշեցին մյուս հոնիացիներից ոչ մեկին թույլ չտալ օգտվելու դրանից, թեև սմյուռնիացիներից բացի մյուսներն այդ չխնդրեցին իսկ։

__144.__ Նույնպես և դորիսւցիները[^105], այժմյան հինգքաղաքյա մարզից, որը նախկինում կոչվում էր վեցքաղաքյա, ոչ միայն արգելել էին իրենց հարևան դորիացիներին Տրիոպական սրբավայրը մտնել, այլև թույլ չէին տալիս ծեսերին մասնակցելու նույնիսկ իրենց համաքաղաքացիներին, որոնք խախտել էին սրբավայրի օրենքները։ Քանզի Տրիոպական Ապոլլոնի պատվին կազմակերպված մրցումներում նրանք, հին սովորույթի համաձայն, հաղթողներին պարգևատրում էին պղնձե եռոտանիներով, բայց հաղթողները պարտավոր էին պարգևները չտանել սրբավայրից, այլ դրանք նվիրաբերել աստծուն։ Եվ ահա մի մարդ Հալիկառնասոսից, անունը Ագասիկլես, հաղթելով (այդ մրցումներում), խախտեց կարգը և եռոտանին բերելով Սան, այն կախեց պատին գամված սեպից։ Այդ պատճառով էլ հինգ քաղաքները՝ Լինդոսը, Լյուսոսը, Կամեյրոսը, Կոսը և Կնիդոսը, վեցերորդ քաղաքը՝ Հալիկառնասոսը, զրկեցին կրոնական ծեսերին մասնակցելու իրավունքից։ Այսպես նրանք պատժեցին այդ քաղաքը։

__145.__ Հոնիացիները տասներկու քաղաք հիմնեցին և հետագայում այլոց չընդունեցին իրենց շարքերը, իմ կարծիքով, հետևյալ պատճառով։ Երբ նրանք դեռևս Պելոպոննեսոսում էին բնակվում, զբաղեցնում էին տասներկու մարզ, իրենց այնտեղից դուրս քշած և այժմ այնտեղ բնակվող աքայացիների նման[^106]։ Պելոպոննեսոսում աքայացիների այդ մարզերը սրանք են. առաջինը՝ Պալլենեն Սիկիոնի մոտ, այնուհետև՝ Այգեյրան և Այգեն, որտեղ մշտահոս Կրաթիս գետն է, որից էլ իր անունն է ստացել գետը Իտալիայում. (այնուհետև) Բուրան և Հելիկեն, որտեղ ապաստանեցին հոնիացիները, աքայացիներից կրած պարտությունից հետո, (հաջորդաբար) Այդիոնը և՛ Հռյուփեն և՛ Պատրասը և՛ Փառասը և՛ Օլենոսը, որտեղ Պեյրոս մեծ գետն է և Դյումեն ու Տրիտեյները. այս վերջինները գտնվում են միջերկրայքում։ Այս տասնհինգ մարզերն այժմ պատկանում են աքայացոց, մինչդեռ նախկինում եղել են հոնիական։

__146.__ Այս պատճառով էլ հոնիացիները տասներկու քաղաք հիմնեցին, մեծ անմտություն կլիներ ասել, թե այս հոնիացիներն առավել զտարյուն և առավել լավ են, քան մյուս հոնիացիները։ Նրանց մեջ փոքր մաս չեն կազմում աբանդները Եվբեայից, որոնք նույնիսկ անունով հոնիացիներ չեն. նրանց խառնվել են Օրքոմենեի մինիացիները, կադմեացիները, դրիոպները և իրենց ցեղից անջատված փոկայացիները, մալոսցիները, արկադյանները, պելասգները և Եպիդավրոսի դորիացիները, ինչպես նաև շատ այլ ցեղեր, իսկ այն հոնիացհները, որոնք եկել են աթենական պրիտանեյոնից[^107] և իրենց համարում են ագնվագույնները բոլորից, իրենց հետ կանանց չբերեցին (նոր) բնակավայրը, այլ վերցրին կարուհիների, սպանելով նրանց ծնողներին։ Այս ոճրի պատհառով այդ կարիացի կանայք երդվեցին և այդ երդումը ավանդեցին իրենց դստրերին՝ երբեք հաշի չնստել իրենց ամուսինների հետ և երբեք նրանց չկոչել իրենց անուններով, քանի որ սրանք, սապնելով իրենց հայրերին և ամուսիններին ու որդիներին, իրենց վերցրել էին կնության։

__147.__ Այս ամենը տեղի ունեցավ Միլետում։ Նրանց մի մասն իր համար թագավորներ ընտրեց լյուկիացիներին, Հիպպոլոքոսի որդի Գլավկոսի շառավիղներին, մյուս մասը՝ Պյուլոսի կավկոններին, Մելանթոսի որդի Կոդրոսի շառավիղներին, իսկ մի մասն էլ՝ այս երկուսի շառավիղներին միասին։ Նրանք, սակայն, մյուս հոնիացիներից առավել չափով կառչեցին իրենց անունից, ուստի և նրանց կարելի է զտարյուն հոնիացիներ համարել։ Բոլոր հոնիացիները, որոնք ծագում են Աթենքից, նշում են Ապատուրիա տոնը[^108։] Այս տոնը նշում են բոլորը, բացի եփեսացիներից և կողոփոնացիներից. հոնիացիներից միայն սրանք են, որ չեն տոնում Ապատուրիան, իբր թե ինչ-որ ոճրի պատճառով։

__148.__ Պանիոնիոնը սրբավայր է Մյուկալեում, ուղղված դեպի հյուսիս։ Այն համայն հոնիացիների կողմից ձոնված է Հելիկոնյան Պոսեյդոնին։ Մյուկալեն հրվանդան է (ասիական), մայր ցամաքի արևմուտքում, Սամոսին հանդիպակաց։ Այստեղ էլ հավաքվում էին հոնիական քաղաքների բնակիչները տոնախմբության, որը կոչել էին Պանիոնիա։ (Ոչ միայն հոնիական, այլն, հելլենական բոլոր տոների անվանումները, ինչպես և պարսկական անունները, վերջանում են այս նույն տառով)[^109]։

__149.__ Սրանք են հոնիական քաղաքները։ Իսկ էոլիականները հետևյալներն են՝ Կյումե, որը կոչվում էր Փռիկոնիական, Լարիսե, Նոր Բերդ[^110], Տեմնոս, Կիլլա, Նոտիոն, Այգիրոեսսա, Պիտանե, Այգայա, Մյուրինա, Գրյունեյա[^111]։ Սրանք են էոլիական տասնմեկ հնագույն քաղաքները, իսկ մեկը՝ Սմյուռնեն, նվաճեցին հոնիացիները. քանզի սրանք ևս տասներկու քաղաք էին մայր ցամաքի վրա։ Այս էոլիացիները զբաղեցրին առավել բարեբեր հողեր, քան հոնիացիները, բայց ոչ այնքան բարենպաստ կլիմայով։

__150.__ Էոլիացիները ահա թե ինչպես կորցրին Սմյուռնեն։ Նրանք իրենց քաղաքն են ընդունում Կողոփոնից փախածներին, որոնք ապստամբության ընթացքում պարտվել էին և արտաքսվել իրենց երկրից։ Հետագայում կողոփոնացի այս գաղթականները, օգտվելով առիթից, երբ սմյուռնեցիները պարիսպներից դուրս տոնախմբվել էին Դիոնիսոսի պատվին, փակեցին դարպասները և տիրեցին քաղաքին։ Երբ համայն էոլիացիները եկան քաղաքին օգնության, համաձայնություն կայացավ, որով հոնիացիները վերադարձրին էոլիացիներին տնային իրերը, իսկ վերջիններս լքեցին քաղաքը։ Այս դեպքից հետո (հոնիական) տասնմեկ քաղաքներն իրար միջև բաժանեցին սմյուռնեցիներին և նրանց դարձրին իրենց քաղաքացիները։

__151.__ Ահա սրանք են (ասիական) մայր ցամաքի էոլիական քաղաքները, չհաշված Իդայի վրա գտնվող բնակավայրերը, որոնք առանձնացած են։ Կղզիների վրա հիմնված քաղաքներից հինգը գտնվում են Լեսբոսում։ Լեսբոսի վեցերորդ քաղաքը՝ Արիսբան, ստրկացրին մեթյումնացիները, թեև նրանք արյունակիցներ էին։ Տենեդոսում ևս կա մի քաղաք՝ մեկ ուրիշն էլ, այսպես կոչված, Հարյուր կղզիների[^112] վրա։ Այսպիսով, Լեսբոսի և Տենեդոսի բնակիչները, ինչպես նաև կղզեբնակ հոնիացիները (պարսիկներից) վախենալու ոչինչ չունեին։ Մնացյալ քաղաքները ընդհանուր որոշում կայացրին՝ ամեն ինչում հետևել հոնիացիներին։

__152.__ Երբ Սպարտա հասան հոնիացիների և էոլիացիների հրեշտակները, քանի որ այս ամենը շատ արագ էր կատարվում, Պյութերմոս անունով փոկայացուն ընտրեցին, որպեսզի բոլորի կողմից խոսի։ Սա ծիրանի զգեստ հագավ, որպեսզի այդ իմանալով, ավելի մեծ թվով սպարտացիներ գումարվեն և վեր կենալով, երկար ճառեց, իրենց համար օգնություն խնդրելով։ Իսկ լակեդեմոնացիները նույնիսկ չուզեցին լսել նրան, բայց որոշեցին չօգնել հոնիացիներին։ Դեսպանները ետ վերադարձան, իսկ լակեդեմոնացիները, թեև մերժեցին հոնիացի հրեշտակներին, այնուամենայնիվ հիսուն թիանի նավով մարդկանց ուղարկեցին, ինչպես ինձ թվում է, որպեսզի հետևեն Կյուրոսի և Հոնիայի գործերին։ Ժամանելով Փոկայա, սրանք Սարդես ուղարկեցին իրենց միջից ամենահարգարժանին, որի անունը Լակրինես էր, հաղորդելու Կյուրոսին լակեդեմոնացիների հայտարարությունր, թե՝ իրենք թույլ չեն տա նրան ավերելու որևէ հելլենական քաղաք։

__153.__ Երբ դեսպանն այսպես խոսեց, ասում են, թե Կյուրոսը ներկա եղող հելլեններին հարցրեց, թե ովքե՞ր և ինչքա՞ն են լակեդեմոնացիները, որ իրեն այսպիսի հայտարարություն են անում։ Պատասխան ստանալով, նա ասում է սպարտացի դեսպանին. «Ես չեմ վախենա այն մարդկանցից, որոնց քաղաքի կենտրոնում առանձնացրած վայր կա, որտեղ նրանք գումարվում են և երդվելով խաբում իրար։ Եթե ողջ մնացի, ապա նրանք կխոսեն ոչ թե հոնիացիների, այլ իրենց սեփական դժբախտության մասին»։ Կյուրոսն այս խոսքերը շպրտեց համայն հելլեններին այն պաաճառով, որ նրանք առուծախ են անում շուկայում, քանզի իրենք՝ պարսիկները, բոլորովին էլ առևտուր անելու սովորություն չունեն և նրանց մոտ ոչ մի շուկա չկա։ Այնուհետև Սարդեսը հանձնելով պարսիկ Տաբալոսին, իսկ Կրեսոսի և մյուս լյուդիացիների ոսկին՝ լյուդիացի Պակտյուեսի պահպանմանը, Կյուրոսը մեկնեց Ագբատանա, իր հետ տանելով Կրեսոսին և առայժմ ոչ մի ուշադրություն չդարձնելով հոնիացիներին։ Քանզի նրան դեռ խանգարում էին Բաբելոնը և բակարիական ազգը և սակերը և եգիպտացիները։ Սրանց դեմ էլ նա մտադիր էր անձամբ արշավելու[^113], իսկ հոնիացիների դեմ ուղարկեց ուրիշ զորավարի։

__154.__ Սարդեսից Կյուրոսի մեկնելուց հետո Պակտյուեսը լյուդիացիներին ապստամբության դրդեց Տաբալոսի և Կյուրոսի դեմ։ Այնուհետև նա դեպի ծով իջավ, իր հետ վերցնելով Սարդեսի ամբողջ ոսկին, նա վարձկաններ հավաքեց և առափնյա մարդկանց համոզեց իր հետ արշավել։ Այնուհետև նա քայլեց դեպի Սարդես և պաշարեց Տաբալոսին, որը փակվեց միջնաբերդում։

__155.__ Այս դեպքերի մասին իմանալով ճանապարհին, Կյուրոսը այսպես ասաց Կրեսոսին. «Կրեսոս, ինձ համար այս ամենն ինչո՞վ կվերջանա։ Թվում է, թե լյուդիացիները չեն դադարի անհանգստություն պատճառելուց ինձ և իրենց։ Մտածում եմ՝ լավ չի՞ լինի նրանց ստրկացնել։ Թվում է, թե ես այժմ վարվում եմ այն մարդու նման, որը սպանելով հորը, խնայում է նրա երեխաներին։ Այդպես էլ ես, գերի վերցնելով քեզ, որ լյուդիացիների համար առավել էիր, քան հայր, քաղաքը ճանձնեցի իրենց՝ լյուդիացհներին, իսկ հիմա զարմանում եմ, որ նրանք ապստամբել են իմ դեմ»։ Կյուրոսը այսպես հայտնեց իր մտքերը, իսկ Կրեսոսը, վախենալով, որ սա կավերի ամբողջ Սարդեսը, այսպես պատասխանեց. «Ով արքա, այդ ամենը ճիշտ ասացիր, բայց ամեն ինչի համար մի զայրանար և մի կործանիր հնագույն քաղաքը, որը բոլորովին անմեղ է և՛ անցյալի, և՛ ներկայի դեպքերի համար։ Անցյալի համար ես եմ մեղավոր և ես իմ զլխով կհատուցեմ, իսկ ներկա դեպքերի համար հանցավոր է Պակտյուեսը, որին դու հանձնեցիր Սարդեսը. թող նա էլ դրա համար հատուցի։ Լյուդիացիներին դու ներիր և, որպեսզի նրանք այսուհետև չապստամբեն ու քեզ վտանգ չսպառնան, արգելիր նրանց զենք կրելու և հրամայիր, որ թիկնոցների տակից խիտոններ հագնեն և ոտքերին՝ ճիտքավոր կոշիկներ, հրամայիր նաև, որ իրենց երեխաներին սովորեցնեն կիթառ նվագել և երգել ու փերեզակություն անել։ Եվ դու, ով արքա, շուտով կտեսնես, թե նրանք այրերից կվերածվեն կանանց. այնպես, որ այնունետև դու երբեք չես վախենալու, թե նրանք կապստամբեն»։

__156.__ Կրեսոսը այս խորհուրդը տվեց Կյուրոսին, ենթադրելով, որ լյուդիացիների համար այս ամենը գերադասելի է, քան ստրկության վաճառվելը։ Նա լավ գիտեր, որ առանց ծանրակշիռ պատճառաբանության ինքը չի կարոդ համոզել Կրեսոսին՝ փոխելու իր մտադրությունը։ Միաժամանակ նա վախենում էր, որ եթե նույնիսկ այժմ լյուդիացիները խուսափեն այդ աղետից, հետագայում դարձյալ կապստամբեն պարսիկների դեմ և կկործանվեն։ Բայց Կյուրոսը, հավանելով նրա խորհուրդը, մեղմեց իր զայրույթը և ասաց, թե կհետևի նրա խորհրդին։ Իր մոտ կանչելով մեդացի Մազարեսին, պատվիրեց հաղորդել լյուդիացիներին Կրեսոսի խորհուրդը, միաժամանակ հրամայեց ստրկացնել բոլոր նրանց, ովքեր լյուդիացիների հետ արշավել էին Սարդեսի վրա, իսկ իրեն՝ Պակտյուեսին բոլոր դեպքերում կենդանի բռնելով, բերել իր առաջ։

__157.__ Այս հրամաններն արձակելով ճանապարհին, Կյուրոսը մեկնեց Պարսկաստան։ Իսկ Պակտյուեսը տեղեկանալով, որ իր դեմ ուղարկված զորքը մոտենում է, փախավ Կյումե։ Մեդացի Մազարեսը այդ ժամանակ իր ձեռքի տակ Կյուրոսի զորքի մի մասով հասավ Սարդես, բայց այնտեղ չգտնելով Պակտյուեսին և նրա կողմնակիցներին, առաջին հերթին ստիպեց լյուդիացիներին կատարել Կյուրոսի հրամանները։ Նրա այս կարգադրության պատճառով լյուդիացիները փոխեցին իրենց ամբողջ ապրելակերպը։ Այնուհետև Մազարեսը հրեշտակներ ուղարկեց Կյումե, պահանջելով հանձնել Պակտյուեսին, բայց կյումեցիները որոշեցին դիմել Բրանքիդեսում գտնվող աստծուն՝ խորհուրդ հարցնելու, քանզի այնտեղ կար հնուց հաստատված պատգամատուն, որտեղ պատգամ ստանալու համար դիմում էին բոլոր հոնիացիները և էոլիացիները։ Այդ վայրը գտնվում է Միլետի հողում, Պանորմոս նավահանգստից վերև։

__158.__ Այսպես, կյումեցիները դեսպաններ ուղարկեցին Բրանքիդես պատգամ հարցնելու (աստծուց), թե ինչպե՞ս վարվեն Պակտյուեսի հետ, որպեսզի առավել հաճելի լինի աստվածներին։ Նրանց հարցին պատասխան տրվեց, թե՝ պետք է Պակտյուեսին հանձնել պարսիկների ձեռքը։ Այս պատասխանը լսելով, կյումեցիները որոշեցին հանձնել նրան։ Բայց մինչ բազմությունը վճռեց այդպես վարվել, Հերակլիդեսի որդի Արիստոդիկոսը, քաղաքի հայտնի մարդկանցից մեկը, համոզեց կյումեցիներին չանել այդ. քանզի նա չէր հավատում պատգամին և ենթադրում էր, թե ուղարկված դեսպանները ճշմարտությունը չեն ասում, ուստի և երկրորդ անգամ ուրիշ դեսպաններ ուղարկվեցին Պակտյուեսի մասին հարցնելու. նրանց մեջ էր նաև. Արիստոդիկոսը։

__159.__ Երբ նոր դեսպանները ժամանեցին Բրանքիդես, Արիստոդիկոսը բոլորի կողմից դիմելով (աստծուն), այսպես հարցրեց. «Ով արքա, մեզ մոտ եկավ լյուդիացի Պակտյուեսը՝ ապաստան խնդրելով, որպեսզի խուսափի պարսից ձեռքով բռնի սպանվելուց։ Իսկ մենք, թեև վախենում ենք պարսից հզորությունից, չհամարձակվեցինք հանձնել մեզ մոտ ապաստանածին, նախ քան դու մեզ կհայտնեիր, թե ի՞նչ անենք»։ Նա այսպես հարցրեց, իսկ աստված դարձյալ նույն պատասխանը տվեց, պատվիրելով Պակտյուեսին հանձնել պարսիկներին։ Այնժամ Արիստոդիկոսը նախապես մտածած լինելով, հետևյալն արեց։ Պտտվելով տաճարի շուրջը, նա սկսեց ոչնչացնել սրբավայրում բույն դրած ճնճղուկներին և բոլոր տեսակ մյուս թռչուններին։ Մինչ նա այդպես էր անում, ասում են, թե սրբավայրի ներսից ձայն լսվեց, որը դիմելով Արիստոդիկոսին, ասում է. «Ով ամենապիղծը մարդկանց մեջ։ Ինչո՞ւ հանդգնում ես այդպես անել։ Ինչո՞ւ ինձնից ապաստան խնդրողներին դուրս ես վտարում տաճարից»։ Բայց Արիստոդիկոսը չշփոթվեց ղրանից և ասաց. «Ով արքա, դու ինքդ օգնում ես քեզ ապավինողներին, իսկ կյումեցիներին հրամայում ես հանձնե՞լ ապաստան խնդրողին»։ Աստված նրան դարձյալ պատասխանեց այսպես. «Այո, այդպես եմ հրամայում, որպեսզի դուք ձեր սրբապղծության պատճառով ավելի շուտ կործանվեք և հետ այսու պատգամատուն հարցումով չդիմեք ապաստան խնդրողին հանձնելու մասին»։

__160.__ Երբ կյումեցիները լսեցին արված այս պատասխանը, չկամենալով Պակտյուեսին հանձնել և կործանվել, ոչ էլ նրան պահել իրենց մոտ և պաշարման ենթարկվել, նրան ուղարկեցին Միտիլենե։ Իսկ միտիլենացիները, երբ Մազարեսը լուր ուղարկեց նրանց հանձնել Պակտյուեսին. հոժարեցին հանձնել նրան ինչ-որ վարձատրության դիմաց. չեմ կարող ճիշտ ասել, թե ինչպիսի՞, քանի որ (գործարքը) չկատարվեց։ Քանզի երբ կյումեցիները տեղեկացան, թե ինչ են կատարելու միտիլենացիները, նավ ուղարկեցին Լեսբոս և Պակտյուեսին բերեցին Քիոս։ Այնտեղ քիոսցիները քաղաքի հովանավոր[^115] Աթենասի տաճարից նրան բռնի դուրս բերելով, հանձնեցին (պարսիկներին), որպես վարձատրություն ստանալով Ատառնեոնը. այս Ատառնեոնը մի վայր է Մյուսիայում, Լեսբոսին հանդիպակաց։ Ստանալով Պակտյուեսին, պարսիկները նրան պահում էին բանտում, կամենալով նրան ցույց տալ Կյուրոսին։ Սակայն երկար ժամանակ ոչ մի քիոսցի այս Ատառնեոնից ոչ մի հատիկ գարի չզոհաբերեց աստծուն և զոհաբերման ոչ մի բլիթ չթխեց աճող բերքից, այդ երկրում աճող ոչ մի բան չէր օգտագործվում սրբազան նվիրատվությունների համար։

__161.__ Այսպիսով քիոսցիները հանձնեցին Պակտյուեսին։ Այնուհետև Մազարեսը արշավեց նրանց դեմ, ովքեր մասնակցել էին Տաբալոսի պաշարմանը։ Սկզբում նա գերեվարեց պրիենեցիներին, այնուհետև արշավեց Մեանդրոսի հովիտը, այն հանձնելով իր զորքերին՝ ավարառության։ Նույնպես վարվեց Մագնեսիայի հետ։ Այս ամենից անմիջապես հետո Մազարեսը հիվանդացավ ու մահացավ։

__162.__ Նրա մահից հետո որպես զորավար նրան հաջորդեց Հարպագոսը, օրը ևս ծագումով մեդացի էր. սրան էր, որ Աստյուագես արքան պիղծ սեղանով պատվեց, որը հետազայում օգնեց Կյուրոսին՝ թագավորությունը նվաճելու։ Այնժամ այս մարդը Կյուրոսի կողմից զորապետ կարգվելով, երբ հասավ Հոնիա, գրավեց քաղաքները, հողաթմբեր կառուցելով։ Նա (բնակիչներին) փակում էր պարիսպներից ներս, այնուհետև հողաթմբեր բարձրացնելով պարիսպների շուրջ, գրավում էր քաղաքը։

__163.__ Առաջինը նա հարձակվեց Հոնիայի Փոկայա քաղաքի վրա։ Այս Փոկայայի բնակիչները հելլեններից առաջիններն էին, որ ձեռնարկեցին հեռավոր նավագնացությունների, նրանք հայտնաբերեցին Ադրիական ծովը, Տյուրենիան[^116], Իբերիան[^117] և Տարտեսսոսը[^118]։ Նրանք նավում էին ոչ թե կլոր (բեռնատար) նավերով, այլ հիսուն թիանի նավերով[^119]։ Հասնելով Տարտեսսոս, նրանք բարեկամացան տարտեսսոսցիների թագավորի հետ, որի անունն էր Արգանթոնիոս։ Սա Տարտեսսոսում տիրեց ութսուն տարի, իսկ ապրեց ընդամենը հարյուր քսան տարի[^120]։ Փոկայացիներն այնքան սիրելի դարձան այս մարդուն, որ նա սկզբում առաջարկեց լքել Հոնիան և բնակվել իր երկրում, որտեղ իրենք կամենան։ Իսկ հետո, երբ այդ բանում նա չկարողացավ համոզել փոկայացիներին, և լսելով նրանցից մեդացու հզորացման մասին, նրանց փող տվեց՝ իրենց քաղաքը պարսպապատելու համար. և նա տվել է առանց խնայելու, քանի որ պարիսպների շրջագիծը քիչ ասպարեզ (երկարություն) չուներ, իսկ այն ամբողջապես կառուցված է լավ հարմարեցված մեծ վեմերով։

__164.__ Փոկայացիների պարիսպը այս եղանակով կառուցվեց։ Իսկ Հարպագոսը իր զորքը շարժելով քաղաքի վրա, պաշարեց այն, բայց և պատվիրեց հաղորդել, որ ինքը կբավարարվի, եթե փոկայացիք քանդեն պարսպի միայն մեկ աշտարակը և նվիրագործեն միայն մեկ տուն։ Իսկ փոկայացիները, տագնապելով ստրկացվելու գաղափարից, ասացին, որ ուզում են մեկ օր ժամանակ՝ խորհրդակցելու համար, որից հետո կպատասխանեն, իսկ նրանց խորհրդակցելու ընթացքում Հարպագոսը պետք է պարիսպներից հեռացնի իր զորքերը։ Իսկ Հարպագոսը պատասխանեց, որ թեև ինքը գիտե, թե նրանք ինչ են մտածում, այնուամենայնիվ հնարավորություն կտա նրանց խորհրդակցելու։ Եվ մինչ Հարպագոսը իր զորքերը հեռացրեց պարիսպներից, փոկայացիներն այդ ընթացքում ծով իջեցրին իրենց հիսուն թիանի նավերը՝ դրանց վրա բառնալով իրենց որդիներին, կանանց և ամբողջ գույքը, ինչպես նաև տաճարների արձաններն ու այնտեղ եղած ընծաները, բացի պղնձե և քարե իրերից ու նկարներից։ Իսկ մնացած ամեն ինչը բառնալուց հետո, իրենք ևս մտան նավերը և նավեցին դեպի Քիոս. և Փոկայան, որը լքված էր մարդկանցից, գրավեցին պարսիկները։

__165.__ Քանի որ քիոսցիները չէին կամեցել Օյնուսսա կոչված կղզիները[^121] վաճառել փոկայացիներին, վախենալով, որ այդ կղզիները կդառնան վաճառատեղի, իսկ իրենց կղզին այդ պատճառով կզրկվի շուկայից, ուստի և փոկայացիները մեկնեցին Կյուռնոս[^122], որտեղ նրանք դեռևս դրանից քսան տարի առաջ, աստվածային պատգամի համաձայն, կառուցել էին քաղաք՝ Ալալիա անունով։ Իսկ այդ ժամանակ Արգանթոնիոսն արդեն մահացել էր։ Կյուռնոս մեկնելիս նրանք նախ նավեցին Փոկալա և կոտորեցին այդ քաղաքում Հարպագոսի թողած պարսկական կայազորը։ Այդ անելուց հետո նրանք ահռելի անեծքներ տվեցին նրանց, ովքեր ետ կկանգնեին նավելուց, և բացի այդ, երկաթի մի կտոր սուզեցին ջուրը և երդվեցին, որ այլևս Փոկայա չեն վերադառնա, մինչև որ այդ երկաթի կտորը նորից մակերես չբարձրանա։ Երբ նրանք մեկնում էին դեպի Կյուռնոս, քաղաքացիների կեսից ավելին համակվեց տանջալի կարոտով դեպի հայրենի քաղաքը և իրենց երկրի բարքերը, ուստի և նրանք երդմնազանց լինելով, վերադարձան Փոկայա։ Իսկ նրանք, ովքեր հավատարիմ մնացին երդման, լքեցին Օյնուսսա կղզիները և հեռացան։

__166.__ Կյուռնոս հասնելով, նրանք հինգ տարի համատեղ բնակվեցին տեղի նախկին բնակիչների հետ և սրբավայրեր հիմնեցին։ Եվ քանի որ նրանք սկսեցին արշավել բոլոր հարևանների վրա և կողոպտել նրանց, ապա տյուրրենները և կարթագենացիները դաշնակցելով, արշավեցին նրանց դեմ, յուրաքանչյուրը վաթսուն նավով։ Փոկայացիները ևս լցվելով իրենց նավերը, որոնք թվով նույնպես վաթսուն էին, հանդիպեցին թշնամուն՝ Սարդոնիոն կոչված ծովում։ Նավամարտում փոկայացիները տարան ասես կադմեյան հաղթանակ[^123], քանի որ կորցրին իրենց նավերից քառասունը, իսկ մնացած քսանը անպետքացան, քանզի ջարդվել էին նրանց սրածայր քթերը[^124]։ Այդ բանից հետո նրանք վերադարձան Ալալիա, վերցրին իրենց որդիներին ու կանանց, և բառնալով իրենց նավերը ինչքան դրանք կարող էին տանել, մեկնեցին և նավեցին դեպի Հռեգիոն[^125]։

__167__. Իսկ կործանված նավերի վրա եղած մարդկանց մեծ մասին կարթագենացիները և տյուրրենները ձեռք գցեցին...[^126] և նրանց դուրս բերելով, քարկոծեցին ու սպանեցին։ Այնուհետև Ագիլլայի[^127] բոլոր շնչավոր արարածները՝ ոչխար, թե լծկան, թե մարդ, այնտեղով անցնելիս, ուր ընկած էին քարերով սպանված փոկայացիների դիակները, դառնում էին խեղված, հաշմանդամ և անդամալույծ։ Այնժամ ագիլլացիները դեսպաններ ուղարկեցին Դելփի՝ իրենց մեղքը քավելու համար։ Իսկ Պյութիան նրանց պատվիրեց անել այն, ինչ ագիլլացիները մինչև այժմ էլ կատարում են։ Նրանք մեծ ընծաներ են մատուցում (փոկայացիների) պատվին և մարզական խաղեր ու ձիարշավներ կազմակերպում։ Ահա այսպիսի ճակատագիր ունեցան այդ փոկայացիները։ Իսկ մյուսները, որոնք ապաստանել էին Հռեգիոնում, այնտեղից շարժվեցին և Օյնոտրիա[^128] երկրում տիրացան մի քաղաքի, որը այժմ կոչվում է Հյուելա։ Նրանք այդ քաղաքը հիմնեցին այն պատճառով, որ Պոսիդոնիոնից մի մարդ բացատրեց իրենց, որ երբ Պյութիան պատգամ տվեց, նկատի ուներ Կյուռնոս հերոսին և ոչ թե կղզին։

__168.__ Այսպիսին եղավ հոնիական փոկայացիների ճակատագիրը։ Մոտավորապես այդպես արեցին նաև տեոսցիները։ Այն բանից հետո, երբ Հարպագոսը հողաթմբեր (բարձրացնելով) գրավեց նրանց քաղաքի պարիսպները, նրանք բոլորը նավ մտնելով, հեռացան ու նավեցին դեպի Թրակիա և այնտեղ բնակեցրին Աբդերա քաղաքը, որը նրանցից առաջ հիմնել էր կլազոմենացի Տիմեսիոսը, բայց այդ բանից չէր օգտվել, քանի որ նրան վտարել էին թրակացիները, իսկ այժմ Աբդերոսում հաստատված տեոսցիները նրան որպես հերոս պատվում են։

__169.__ Արդ, հոնիացիներից միայն սրանք էին, որ չհանդուրժելով ստրկությունը, լքեցին իրենց հայրենիքը։ Իսկ մյուս հոնիացիները, բացի միլետացիներից, կռվի ելան Հարպագոսի դեմ, ինչպես նաև հայրենիքից հեռացածները, և արիություն ցուցաբերելով, ամեն մեկը կռվեց իր երկրի համար, բայց պարտվելով և նվաճվելով, նրանք մնացին իրենց երկրներում և դարձան հարկատու։ Իսկ միլետացիները, ինչպես արդեն ասել եմ, դաշինք կնքեցին իր իսկ Կյուրոսի հետ և հանգիստ ապրեցին։ Այսպիսով, Հոնիան երկրորդ անգամ հպատակ դարձավ։ Երբ Հարպագոսը նվաճեց մայր ցամաքում բնակվող հոնիացիներին, կղզիաբնակ հոնիացիներր վախեցած նույն բախտին ենթարկվելուց, ինքնակամ հանձնվեցին Կյուրոսին։

__170.__ Հակառակ այս ծանր կացության, այսուհանդերձ հոնիացիները ի մի հավաքվեցին Պանիոնիոնում։ Ինչպես լսել եմ, Բիասը, այր մի պրիենացի, հոնիացիներին հույժ օգտակար խորհուրդ է տվել, և եթե նրանք հետևեին այդ խորհրդին, ապա կլինեին երջանկագույնը հելլեններից։ Նա խորհուրդ էր տվել հոնիացիներին համայն տորմիդով դուրս գալ և նավել դեպի Սարդո[^129] և այնտեղ բոլոր հոնիացիների համար մեկ ընդհանուր քաղաք հիմնել. այդպիսով նրանք ազատ լինելով ստրկությունից, կբարգավաճեին և տեր դառնալով բոլոր կղզիներից խոշորագույնին, իրենք կիշխեին այլոց վրա։ Իսկ եթե մնան Հոնիայում, նրանք, ասում է, ազատության հույս չեն ունենա։ Այդպիսին էր եղել պրիենացի Բիասի խորհուրդը արդեն նվաճված հոնիացիներին։ Նախքան Հոնիայի նվաճվելը, օգտակար խորհուրդ էր տվել նաև Թալեսը, այր մի միլետացի, որը ծագումով փյունիկեցի էր. նա առաջարկել էր հոնիացիներին ունենալ մեկ ընդհանուր խորհրդարան, որը պետք է գտնվեր Տեոսում, քանի որ Տէոսը Հոնիայի կենտրոնում է, իսկ մյուս քաղաքները ոչ այլ ինչ են, քան քաղաքային համայնքներ։ Ահա այսպիսի խորհուրդներ են տվել նրանք։

__171.__ Հոնիան նվաճելուց հետո Հարպագոսը արշավեց կարիացիների, կավնիացիների և լյուկիացիների վրա, իր հետ վերցնելով նաև հոնիացիներին և էոլիացիներին։ Կարիացիները մայր ցամաք են եկել կղզիներից։ Հնում նրանք հպատակ էին Մինոսին[^130], կոչվում էին լելեգներ և բնակվում էին կղզիներում։ Նրանք, ինչքան ես կարող էի իմանալ իմ լսած հին զրույցներից, ոչ մի հարկ չէին վճարում Մինոսին, այլ միայն պարտավոր էին (անձնակազմ) տրամադրել նրա նավերին։ Քանի որ Մինոսը շատ երկրներ նվաճեց և հաջոդ պատերազմներ վարեց, ապա կարիական ազգը ևս այդ ժամանակ բոլոր ազգերից առավել նշանակալից դարձամ։ Կարիացիները երեք գյուտ կատարեցին, որոնք (հետագայում) օգտագործեցին հելլենները։ Կարիացիներն առաջինն էին, որ իրենց սաղավարտների վրա ցցունք ամրացրին և վահանների վրա նշաններ պատկերեցին. և առաջինն էին, որ վահաններին բռնակներ հարմարեցրին[^131]։ Մինչ այդ բոլորը սովոր էին վահաններն օգտագործել առանց բռնակի, այլ կաշվե փոկերի օգնությամբ խախում և ամրացնում էին պարանոցին և ձախ ուսին[^132]։ Այնուհետև. շատ ժամանակ անց, դորիացիները և հոնիացիները կարիացիներին տեղահանեցին կղզիներից և այդպիսով կարիացիները եկան մայր ցամաք։ Այսպես են կրետացիները պատմում կարիացիների մասին։ Սակայն կարիացիներն իրենք համաձայն չեն նրանց (պատմածին), այլ իրենց համարում են մայր ցամաքի տեղաբնիկներ և պնդում, որ իրենք միշտ էլ նույն անունն են կրել, ինչ և այժմ։ Նրանք մատնացույց են անում Մյուլասայում Կարյան Զևսի հնամենի սրբավայրը, որը պատկանում է մյուսիացիներին ու լյուդիացիներին, որոնք եղբայրակից են իրենց. քանզի, ասում են նրանք, Լյուդոսը և Մյուսոսը եղել են Կարոսի եղբայրները։ Ահա լյուդիացիներին և մյուսիացիներին էլ պատկանում էր այդ (սրբավայրը), այլ ոչ թե որևէ մեկ այլ ազգի, թեկուզ և կարիացիներին համալեզու։

__172.__ Կավնիացիները, իմ կարծիքով, տեղաբնիկներ են, թեև իրենք ասում են, թե կրետեից են եկել։ Նրա՞նց լեզուն է կարիականին նման, թե՞ կարիականը նրանց լեզվին, ես չեմ կարող հաստատ որոշել. իսկ իրենց սովորություններով մեծապես տարբերվում են ոչ միայն կարիացիներից, այլև մյուս մարդկանցից։ Նրանց համար մեծագույն հաճույք է, երբ հավաքվում են բազմախումբ խնջույքի, որպես հասակակիցներ և բարեկամներ, այրեր, կանայք և երեխաներ։ Նրանք իրենց մոտ հաստատեցին նաև օտար սրբավայրեր, բայց հետագայում փոխեցին իրենց միտքը և որոշեցին պաշտել միայն իրենց հայրենի աստվածներին։ Այնժամ բոլոր զենք կրելու ընդունակ կավնիացիները զենք կապեցին և նիզակներով օդը հարվածելով, գնացին մինչև Կալյունդայի սահմանները, միաժամանակ ասելով, որ վտարում են օտար ասավածներին։

__173.__ Ահա այսպիսի բարքեր ունեն նրանք։ Իսկ լյուկիացիները հնում եկել են Կրետեից. քանզի հնում ամբողջ կրետեում ապրում էին բարբարոսներ։ Քանի որ Կրետեում վեճ ծագեց Եվրոպեի որդիներ Սարպեդոնի և Մինոսի միջև իշխանության համար, ապա Մինոսը, կռվում հաղթելով, դուրս քշեց Սարպեդոնին և նրա կողմնակիցներին։ Վտարվածները հասան Ասիա, Միլյուաս երկիրը։ Այն երկիրը, որն այժմ զբաղեցնում են լյուկիացիները, հնում կոչվել է Միլյուաս, իսկ միլյուասցիներն այնժամ կոչվում էին սոլյումներ։ Քանի դեռ նրանց տիրակալն էր Սարպեդոնը, ապա նրանք կոչվում էին այն անունով, ինչ այժմ հարևանները կոչում են լյուկիացիներին՝ տերմիլներ։ Իսկ երբ տերմիլների երկիր, Սարպեդոնի մոտ, ժամանեց Աթենքից Պանդիոնի որդի Լյուկոսը, որին նույնպես վտարել էր նրա եղբայր Էգևսը, ահա և ժամանակի ընթացքում Լյուկոսի անունից նրանք կոչվեցին լյուկիացիներ։ Նրանց սովորույթները մասամբ կրետական են, մասամբ՝ կարիանան։ Բայց ունեն մի հատուկ սովորույթ, որը ուրիշ մարդկանց մոտ որևէ տեղ չես հանդիպի։ Նրանք իրենց կոչում են մոր անունով, և ոչ թե հոր։ Իսկ եթե որևէ մեկը հարցնի (լյուկիացուն), թե ումի՞ց է սերում նա, ապա նա տալիս է մոր անունը և թվում է իր մոր մայրերին։ Եվ եթե (լիիրավ) քաղաքացի կինը կենակցի ստրկի հետ, ապա նրա որդիները կհամարվեն ազատածիններ, իսկ եթե (լիիրավ) քաղաքացի այրը, թեկուզ և առաջին (քաղաքացին), կին վերցնի օտարերկրացուն կամ հարճին, ապա նրա որդիները անպատիվ կհամարվեն։

__174.__ Այսպես, կարիացիները առանց որևէ փայլուն գործ կատարելու, ստրկացվեցին Հարպագոսի կողմից. ո՛չ կարիացիները, ո՛չ էլ այդ երկրում բնակվող հելլենները որևէ սխրանք չկատարեցին։ Այլոց թվում այստեղ բնակվում են նաև Լակեդեմոնիայից գաղթած կնիդոսցիներ։ Նրանց երկիրը, որը կոչվում է Տրիոպիոն, ձգվում է մինչև ծով, սկսած Բյուբասսա քաղաքի թերակղզուց։ Ամբողջ Կնիդիան, բացի մի փոքր վայրից, շրջափակված է ծովով, հյուսիսից այն փակված է Կերամիկոս ծոցով, հարավից՝ Սյումեի և Հռոդոսի ծովով։ Քանի որ այս տարածությունը փոքր էր, ընդամենը հինգ ասպարեզ[^133], երբ Հարպագոսը նվաճում էր Հոնիան, կնիդոսցիները խրամատ փորեցին (այդ պարանոցում), իրենց երկիրը կղզու վերածելու մտադրությամբ։ Իրենց ամբողջ երկիրը այդ էր. քանզի կնիդոսյան երկիրը վերջանում է այդ պարանոցով, որտեղ խրամատ էին փորում։ Եվ ահա մինչ մեծ թվով կնիդոսցիներ էին աշխատում այնտեղ, ժայռերը ջարդելիս աշխատողներն սկսեցին բնականից ավելի վերքեր ստանալ մարմնի տարբեր մասերում, հատկապես աչքերի մոտ։ Այդ նրանց թվաց առավելապես աստվածային միջամտություն։ Ուստի և նրանք դեսպաններ ուղարկեցին Դելփի հարցնելու, թե ի՞նչն է նրանց խանգարում։ Իսկ Պյութիան, ինչպես իրենք կնիդոսցիներն են պատմում, երեք ոտանի յամբով այսպիսի պատգամ տվեց.

«Մի փորեք խրամատ, մի պատեք պարանոց,  
Զևսը ուր կամեցավ, ստեղծեց կղզիներ»։  

Կնիդոսցիները Պյութիայից այս պատգամը ստանալուց հետո, դադարեցին փորելուց և, երբ Հարպագոսը զորքով մոտեցավ, առանց մարտի հանձնվեցին։

__175.__ Միջերկրայքում, Հալիկառնասոսից այն կողմ, ապրում էին նաև պեդասացիները։ Երբ սրանց կամ սրանց հարևաններին որևէ ձախողություն էր պատահում, Աթենասի քրմուհու դեմքին երկար մորուք էր աճում։ Այդ նրանց մոտ երեք անգամ պատահեց։ Սրանք Կարիայում ապրող միակ այրերն էին, որոնք երկար դիմադրեցին Հարպագոսին և նրան շատ անհանգստություն պատճառեցին. նրանք պարսպով ամրացրին մի բլուր, որը կոչվում էր Լիդա։

__176.__ Ի վերջո, սակայն, պեդասացիները նվաճվեցին, իսկ լյուկիացիները, երբ Հարպագոսն իր զորքով արշավեց Քսանթոսի դաշտ, դուրս եկան նրան դիմադրելու և, փոքրաթիվ լինելով հանդերձ, կռվեցին մեծաթիվ զորքի դեմ ու սխրանքներ գործեցին, բայց պարտվելով ու քաշվելով քաղաք, նրանք միջնաբերդում հավաքեցին իրենց կանանց և երեխաներին և գույքը և ծառաներին, ու հրդեհելով, ամբողջ միջնաբերդն այրեցին։ Այդ անելուց հետո նրանք սոսկալի երդումներ տվեցին իրար և, արտելք կատարելով, բոլոր քսանթոսցիները կռվելով մեռան։ Այժմ Քսանթոսի բնակիչ համարվող լյուկիացիների մեծ մասը, բացի ութսուն ընտանիքից, եկվորներ են. իսկ այդ ութսուն ընտանիքը այն ժամանակ պատահմամբ երկրից դուրս էին գտնվում, ուստի և խուսափեցին նահատակվելուց։ Հարպագոսն այսպես գրավեց Քսանթոսը. նույն եղանակով գրավեց նաև Կավնոսը, քանի որ կավնոսցիները մեծ մասամբ հետևեցին լյուկիացիների օրինակին։

__177.__ Մինչ Հարպագոսը ավերում էր առափնյա Ասիան, ինքը՝ Կյուրոսը վերին (Ասիայում) բոլոր ազգերին հպատակեցրեց, չշրջանցելով որևէ մեկին։ Նրա այս արշավանքներից շատերի մասին ես չեմ պատմի, բայց միայն նրանց մասին, որոնք նրան առավել մեծ հոգս պատճառեցին և հիշարժան են։

__178.__ Ամբողջ (ասիական) մայր ցամաքը նվաճելուց հետո, Կյուրոսը հարձակվեց ասորեստանցիների վրա։ Ասորեստանում կան բազում այլ քաղաքներ ևս, բայց ամենից անվանին և ամենից հզորը, որտեղ Նինոսի[^134] ավերվելուց հետո արքունիքն էր հաստատվել, Բաբելոնն էր, որն այսպիսի քաղաք էր։ Այն ընկած է ընդարձակ դաշտում, քառակուսի է և նրա յուրաքանչյուր կողմն ունի հարյուր քսան ասպարեզ երկարություն, այսպիսով, քաղաքի ամբողջ շրջագիծը կազմում է չորս հարյուր ութսուն ասպարեզ[^135]։ Այսպիսին է եղել Բաբելոն քաղաքի մեծությունը, այն գարդարված է եղել այնպես, ինչպես ոչ մեկ ուրիշ մեզ հայտնի քաղաք։ Նախ այն շրջափակված է խորունկ, լայն ու ջրով լցված փոսով, որից հետո կա պարիսպ, որի լայնքը հիսուն թագավորական կանգուն է, իսկ բարձրությանը՝ երկու հարյուր կանգուն, թագավորական կանգունը երեք մատնաչափ ավելի երկար է սովորականից։

__179.__ Այժմ ես դեռ կպատմեմ, թե փոսից հանված հողը որտե՞ղ օգտագործվեց և պարիսպը ինչպե՞ս կառուցվեց։ Փոսը փորելու հետ միաժամանակ, փորվածքից դուրս հանված հողից աղյուս էին շինում։ Երբ նրանք բավական աղյուս պատրաստեցին՝ դրանք թրծեցին հնոցների մեջ։ Այնուհետև շաղախի փոխարեն տաք կուպր օգտագործելով և յուրաքանչյուր երեսուն շարք աղյուսի միջև հյուսված եղեգներ տեղավորելով, նախ փոսի եզրերը ամրացրին, այնուհետև նույն ձևով նաև բուն պարիսպը։ Պարսպի վրա՝ եզրերին կառուցեցին հանդիպակաց միահարկ տներ, իսկ տների միջև քառաձի անցնելու տարածություն թողեցին։ Շրջապարիսպն ունի հարյուր դարբաս, բոլորը պղնձե, շրջանակը և բարավորը նմանապես։ Կա ևս մեկ այլ քաղաք, Բաբելոնից ութ օրվա ճանապարհի հեռավորության վրա, որը կոչվում է Իս։ Այնտեղ հոսում է ոչ մեծ գետ, որը նույնպես կոչվում է Իս. այն թափվում է Եփրատ գետի հունը։ Այս Իս գետը ջրի հետ բերում է նաև մեծ քանակությամբ կուպրի կտորներ, այստեղից էլ կուպրը բերվեց Բաբելոնի պարսպի համար[^136]։

__180.__ Ահա այս եղանակով կառուցվեց Բաբելոնի պարիսպը, իսկ քաղաքը բաժանված է երկու մասի, քանզի նրա միջով հոսում է գետ, որի անունն է Եփրատ[^137]։ Այն հոսում է Արմենիայից, մեծ է, խոր և արագահոս, և թափվում է Կարմիր ծով[^138]։ Պարսպի երկու ծայրերը հասնում են մինչև գետը, այստեղ գետափից թեքվելով, երկու կողմերից ձգվում է թրծած աղյուսներով կառուցված պարիսպը։ Քաղաքը զարդարված է եռահարկ և քառահարկ տներով ու կտրտված է ուղիղ փողոցներով, որոնք մասամբ ուղղահայաց են գետին, մասամբ նրան զուգահեռ։ Գետին ուղղահայաց ամեն փողոցի վերջում, գետի մոտ, պարիսպն ուներ փոքր դարբասներ, թվով այնքան, ինչքան փողոցներ կային։ Այդ դարբասները ևս պղնձից էին և տանում էին դեպի գետը։

__181.__ Այս պարիսպը (արտաքին) զրահ է. մի երկրորդ պարիսպ ևս կա ներսից, մյուս պարսպից ոչ շատ թույլ, բայց առավել նեղ։ Քաղաքի երկու մասերից մեկի մեջտեղում կանգնած է թագավորական պալատը՝ շրջապատված բարձր և հզոր պարսպով, իսկ մյուսի (մեջտեղում)՝ Ջևս Բելի[^139] պղնձադուռ սրբավայրը, որն իմ ժամանակ ևս կանգուն էր. այն քառակուսի է, յուրաքանչյուր կողմը երկու ասպարեզ երկարությամբ։ Սրբավայրի մեջտեղում կառուցված է հզոր աշտարակ, մեկ ասպարեզ երկարութւամբ ու լայնությամբ, այս աշտարակի վրա բարձրանում է մեկ ուրիշը, սրա վրա մեկ ուրիշը, մինչև ութ աշտարակ։ Այնտեղ բարձրանալու համար դրսից բոլոր աշտարակների շուրջ աստիճաններ են կառուցված։ Աստիճանների միջին մասում հանգստատեղ կա և հանգստանալու բազմոցներ, որտեղ նստելով բարձրացողները հանգստանում են։ Վերջին աշտարակի վրա կա մեծ տաճար, իսկ տաճարում՝ մեծ և լավ հարդարված մահիճ, որի մոտ գտնվում է նաև ոսկե սեղան։ Այստեղ ոչ մի արձան չկա և ոչ մի մարդ այստեղ չի գիշերում, բացի տեղացի մի կնոջից, որին, ինչպես պատմում են քաղդեացիները[^140], այդ աստծու քրմերը, աստված (իր համար) ընտրում է բոլոր կանանց միջից։

__182.__ Այս նույն քրմերն ասում են, իսկ ես դրան չեմ հավատում, թե աստված ինքը հաճախում է տաճար և հանգստանում մահճի վրա. ինչպես պատմում են եգիպտացիները, նույնը կատարվում է նաև Եգիպտոսի Թեբեում։ Այնտեղ ևս Թեբեյան Զևսի տաճարում մի կին է քնում։ Այս երկու կանայք էլ, ինչպես պատմում են, ոչ մի տղամարդու հետ հարաբերություն չեն ունենում։ Նույնպես և Լյուկիայի Պատարա քաղաքում աստծու գուշակուհին (քնում է), ամեն անգամ, երբ (աստված) հայտնվում է. քանզի միշտ չէ, որ այնտեղ պատգամներ են տրվում, բայց երբ (աստված) հայտնվում է, (քրմուհին) գիշերները փակվում է տաճարում։

__183.__ Բաբելոնի սրբավայրում կա նաև ներքևի մյուս տաճարը, որտեղ գտնվում է Զևսի ոսկե խոշոր արձանը, որի մոտ կա ոսկե մեծ սեղան, պատվանդանը և գահը նույնպես ոսկուց։ Ինչպես պատմում են քաղդեացիները, այդ ամենը պատրաստված է ութ հարյուր տաղանդ ոսկուց։ Տաճարից դուրս կա ոսկե զոհասեղան. կա նաև մեկ այլ մեծ զոհասեղան, որի վրա զոհում են խոշոր անասուններ, քանզի ոսկե զոհասեղանի վրա կարող են զոհաբերել միայն կաթնասունների, իսկ առավել մեծ զոհասեղանի վրա քաղդեացիները ամեն տարի այդ աստծու տոնին և նրա պատվին զոհ են մատուցում հազար տաղանդ խունկ։ Այդ ժամանակ[^141] այդ սրբավայրում եղել է նաև աստծու ոսկե արձանը, ամբողջապես ոսկուց, տասներկու կանգուն բարձրությամբ։ Ես այն չեմ տեսել, բայց ասում եմ այն, ինչ պատմել են քաղդեացիները։ Հյուստասպեսի որդի Դարեհը ցանկացավ տանել այդ արձանը, բայց չհամարձակվեց, իսկ Դարեհի որդի Քսերքսեսը տարավ այն, և քրմին, որն իրեն արգելում էր արձանը տեղից շարժել, սպանեց։ Այսպես է զարդարված այդ տաճարը, որտեղ կան նաև առանձին մարդկանց կողմից նվիրաբերված բազում իրեր։

__184.__ Այս Բաբելոնում եղել են նաև այլ թագավորներ, նրանց մասին ես կխոսեմ Ասորեստանի մասին իմ պատմության մեջ[^142], որոնք ևս բարեկարգեցին պարիսպները և սրբավայրերը։ Նրանց թվում եղել են նաև երկու կանայք։ Նրանցից առաջինը, որի անունն էր Սեմիրամիս[^143], իշխել է երկրորդից հինգ սերունդ առաջ։ Նա հարթավայրում պատնեշներ կառուցեց, որոնք տեսարժան էին, իսկ նախկինում գետը ողողում էր հարթավայրը և ամբողջապես ճահճացնում։

__185.__ Երկրորդ թագուհին, որի անունն էր Նիտոկրիս[^144], առավել իմաստուն էր, քան առաջին թագուհին, նա թողել է այնպիսի հուշարձաններ, որոնց մասին ես կպատմեմ։ Բացի այդ, տեսնելով, որ մեդացիների տերությունը հզորացել է և դեռ չի հանգստանում, այլ ուրիշ քաղաքների թվում նվաճել է նաև Նինոսը[^145], նա ձեռք առավ բոլոր հնարավոր նախազգուշական միջոցները։ Նախ փոխեց Եփրատ գետի (հունը), որը նախապես հոսում էր ուղիղ քաղաքի միջով։ Նա ջրանցքներ փորեց քաղաքից վերև և գետն այնքան գալարուն դարձրեց, որ այն արդեն երեք անգամ անցնում էր Ասորեստանի գյուղերից մեկի մոտով, այն գյուղը, որին Եփրատը մոտենում էր (երեք անգամ), կոչվում է Արդերիկկա։ Այժմ եթե ծովից ուղևորվում են Բաբելոն, Եփրատ գետն ի վեր նավելով, ապա նրանք երեք անգամ անցնում են այդ նույն գյուղի մոտով, և այն էլ երեք օրում։ Այդ գործը այդպիսին էր։ Այնուհետև, գետի երկու ափերին նա հողաթումբ բարձրացրեց, իր մեծությամբ ու բարձրությամբ հիատեսիլ։ Հետայնու, Բաբելոնից շատ վերև նա լճի համար ջրամբար փորեց, գետից փոքր-ինչ այն կողմ, այնպիսի խորությամբ, մինչև ջուր դուրս եկավ, իսկ լճի շրջագծի լայնությունը հասնում էր չորս հարյուր քսան ասպարեզի։ Այդ փորվածքից դուրս բերված հողը նա օգտագործեց գետափին պատնեշ բարձրացնելու համար։ Երբ փորելը վերջացել էր, նա քարեր բերեց և շուրջանակի պատեց ամբողջ լիճը։ Այս երկու աշխատանքները կատարելով, նա գետը դարձրեց գալարուն և ամբողջ փորված վայրը՝ ճահիճ։ Այս ամենով դետի հոսանքը կդանդաղեր բազում ոլորանների պատճառով, գետային ճանապարհը դեպի Բաբելոն կդառնար գալարապտույտ, իսկ ճանապարհորդները, նավարկումից հետո, ստիպված կլինեին ցամաքով լիճը երկար շրջանցել։ Այս աշխատանքները կատարվեցին երկրի այն հատվածում, որտեղ անցումներ կային և ճանապարհը մեդացիների երկրից ամենակարճն էր։ Դրանով թագուհին կամենում էր խոչընդոտել մեդացիների շփումը իր ժողովրդի հետ, որպեսզի չիմանան իր երկրի իրավիճակի մասին։

__186.__ Այս ամենը (թագուհին) կառուցեց, օգտվելով (գետի) խորությունից։ Նա այդ ամենից օգտվեց նաև մեկ այլ կողմնակի գործ կատարելու համար։ Քաղաքը բաժանված էր երկու մասի՝ նրա միջով հոսող գետի պատճառով։ Նախկին թագավորների ժամանակ (քաղաքի) մի մասից մյուսը գնալու համար ստիպված էին նավակով անցնել մյուս կողմը, իսկ դա, ինձ թվում է, անախորժ էր։ Թագուհին հոգաց նաև այդ մասին։ Երբ արդեն լճի ջրամբարը փորված էր, նա դրանից բացի իր գործերի մեկ այլ հուշարձան ևս թողեց։ Նա շատ երկար քարեր հատեց, և երբ քարերը պատրաստ էին ու վայրը փորված էր, գետի ամբողջ հոսանքը դարձրեց այնտեղ։ Մինչ այդ (ջրամբարը) լցվում էր, գետի նախկին հունը ցամաքում էր։ Այնժամ նա քաղաքի մեջ գետի ափերը, ինչպես նաև դռնակներից դեպի գետը իջնելու տեղերը պատեց թրծած աղյուսներով, նույն ձևով, ինչ և պարիսպը։ Այնուհետև քաղաքի գրեթե մեջտեղում այդ հատած քարերից կամուրջ կառուցեց, քարերն ամրացնելով երկաթով և կապարով։ Ցերեկները դրա վրա քառակուսի տախտակներ էր գցում, որոնց վրայով անցնում էին բաբելոնացիները, իսկ գիշերները վերցնում էր այդ տախտակները, որպեսզի մարդիկ գիշերները չթափառեն և իրար չկողոպտեն։ Երբ արդեն փորված լիճը լցվել էր և կամուրջը կառուցվել, (Նիտոկրիսը) Եփրատ գետը լճից դարձյալ փոխադրեց նախկին հունը։ Այդպիսով, փորված տեղը ճահիճ դարձավ, ինչպես նա մտածել էր, իսկ քաղաքացիների համար կամուրջ էր կառուցվել։

__187.__ Հենց այս թագուհին էլ մի խորամանկ խաբեություն կատարեց։ Քաղաքի ամենաբանուկ դարբասից վերև նա իր համար պատրաստեց դամբարան, որի վրա թողեց հետևյալ մակագրությունը. «Եթե ինձանից հետո Բաբելոնի թագավորներից որևէ մեկը դրամի կարիք ունենա, թող բաց անի այս դամբարանը և վերցնի ինչքան դրամ ցանկանա, բայց առանց կարիքի ոչ մի դեպքում չբացի, քանդի (նրա համար) հույժ վատ կլինի»։ Այս դամբարանը անշարժ մնաց մինչև թագավորությունը Դարեհին անցնելը։ Դարեհին տարօրինակ թվաց, թե ինչո՞ւ ինքը չի օգտվում այդ դարբասներից, երբ այնտեղ այդ դրամները կան և ինքը չի վերցնում դրանք, քանի որ արձանագրությունը ևս թելադրում է այդպես անել։ (Դարեհը) չէր օգտվել այդ դարբասից այն պատճառով, որ դրանով անցնելիս իր գլխի վերև մեռյալ կլիներ։ Բաց անելով դամբարանը, նա դրամ չգտավ, այլ միայն մեռյալին և այսպիսի արձանագրություն. «Եթե դու դրամի հանդեպ ագահ ու շահամոլ չլինեիր, չէիր բացի մեռյալների դամբարանները»։ Պատմում են, թե այսպիսին է եղել այդ թագուհին։

__188.__ Կյուրոսը արշավեց այս կնոջ որդու դեմ, որն իր հոր նման կոչվում էր Լաբյունետոս[^146] և դարձել էր Ասորեստանի թագավոր։ Մեծ արքան արշավանքի գնալիս իր հետ վերցնում է տանը լավ պատրաստված պարեն և անասուններ, ինչպես նաև ջուր՝ Սուսայի մոտով հոսող Քոասպես գետից, թագավորը միայն այս, և ոչ մեկ այլ գետի ջուրն է խմում։ Քոասպեսի ջրից եռացնում են և արծաթե ամանների մեջ լցնելով, բառնում են ջորիներ լծած մեծ թվով քառանիվ սայլերի վրա, որոնք հետևում են արքային, որտեղ էլ որ նա արշավի։

__189.__ Բաբելոն արշավելու ճանապարհին Կյուրոսը հասավ Գյունդես գետը[^147], որը բխում է Մատիենական լեռներից, հոսում է Դարդանների երկրի միջով ու թափվում մեկ այլ՝ Տիգրիս գետը։ Սա էլ, հոսելով Օպիս քաղաքի մոտով, թափվում է Կարմիր ծով։ Երբ Կյուրոսը փորձեց անցնել այս Գյունդես գետը, որը նավարկելի էր, այնժամ իր սրբազան սպիտակ ձիերից մեկն, աշխուժանալով մտավ ջուրը և փորձեց անցնել գետը, բայց գետը ջրասույզ արեց նրան և քշեց տարավ։ Այնժամ Կյուրոսը խիստ զայրացավ գետի այդ հանդգնության վրա և սպառնաց այդ գետը դարձնել այնքան անզոր, որ այսուհետև նույնիսկ կանայք կարողանան հեշտությամբ այն անցնել, առանց ծնկները թրջելու։ Այս սպառնալիքից հետո նա հետաձգեց իր արշավանքը Բաբելոնի վրա և իր զորքը երկու մասի բաժանելով, ուղիղ գծերով Գյունդես գետի յուրաքանչյուր ափին բոլոր ուղղություններով ջրանցքներ նշեց ու զորքերը դրանց երկարությամբ դասավորելով, հրամայեց փորել։ Քանի որ մեծ բազմություն էր աշխատում, ապա գործը արագ էր առաջ գնում։ Այսուհանդերձ, ամբողջ ամառը նա այդ գործի վրա ծախսեց։

__190.__ Այսպես Կյուրոսը պատժեց Գյունդես գետը, այն բաժանելով երեք հարյուր վաթսուն ջրանցքների, և երբ երկրորդ գարունը բացվեց, նա շարժվեց Բաբելոնի վրա։ Բաբելոնացիք դուրս եկան գորքով և սպասեցին նրան։ Երբ նա մոտեցավ քաղաքին, բաբելոնացիք կռվի նետվեցին, բայց պարտվելով, փակվեցին քաղաքում։ Նրանք կանխապես իմանալով, որ Կյուրոսը չի հանգստանալու և տեսնելով, որ նա բոլոր ազգերին նույն ձևով է նվաճում, նախապես երկար տարիների համար պարեն էին ամբարել։ Ուստի և նրանք չէին անհանգստանում քաղաքի պաշարումից, իսկ Կյուրոսը դժվարանում էր, քանի որ երկար ժամանակ էր անցել, բայց (պաշարման) գսրծը առաջ չէր գնում։

__191.__ Այդ դժվարության մեջ չգիտես մեկ ուրի՞շը իրեն խորհուրդ տվեց, թե՞ ինքը՝ Կյուրոսը իմացավ իր անելիքը, ի վերջո նա հետևյալն արեց։ Իր զորքի մի մասը տեղադրելով այնտեղ, ուր գետը քաղաք է մտնում, իսկ մյուս մասն այնտեղ, ուր գետը քաղաքից դուրս է գալիս, բոլորին պատվիրեց, որ երբ տեսնեն, թե հունը դառնում է անցանելի, հունով մտնեն քաղաք։ Այսպես նրանց դասավորելուց և այս հրամանը տալուց հետո, նա իր զորքի անմարտունակ մասի հետ հեռացավ։ Հասնելով լճի մոտ, Կյուրոսը լճի և գետի հետ վարվեց այնպես, ինչպես Բաբելոնի թագուհին։ Ջրանցքի միջոցով գետը շրջեց ճահճացած լիճը, որով գետը նահանջեց և նախկին հունը դարձավ անցանելի։ Երբ այդ կատարվեց, գետի մոտ դասավորված պարսիկները Եփրատ գետի նահանջած հունով, քանի որ ջուրը հասնում էր մարդկանց ծնկներին, մտան Բաբելոն։ Արդ, եթե բաբելոնացիները նախօրոք իմանային Կյուրոսի մտադրությունը կամ նկատեին նրա արարքը, ապա նրանք չէին թողնի պարսիկներին ներխուժել քաղաք և մեծ վնաս կպատճառեին։ Նրանք կարող էին փակել դեպի գետը տանող բոլոր դարբասները և իրենք բարձրանալով գետի երկու ափին ձգված պարիսպների վրա, պարսիկներին կփակեին ինչպես թակարդում։ Բայց այժմ պարսիկները հարձակվել էին անակնկալ։ Եվ քանի որ քաղաքը շատ խոշոր էր, ապա, ինչպես պատմում են նրա բնակիչները, մինչ քաղաքի ծայրը գրավված էր, Բաբելոնի կենտրոնում բնակիչները չէին իմանում այդ մասին։ Այդ ժամանակ նրանք պատահաբար տոնախմբության առթիվ պարում էին ու զվարճանում, մինչև որ կատարվածի մասին հաստատ իմացան։

__192.__ Բաբելոնն այդ ժամանակ առաջին անգամ այսպես նվաճվեց։ Իսկ թե ինչքան է Բաբելոնի հարստությունը, կարող եմ ցույց տալ բազում օրինակներով. բայց կպատմեմ միայն հետևյալը։ Մեծ արքային հպատակ ամբողջ երկիրը, բացի հարկերից, պարտավոր է պահել նաև իրեն՝ արքային և նրա զորքերին։ Տարվա տասներկու ամիսներից չորս ամիսը նրան ապահովում է Բաբելոնի երկիրը, իսկ մնացած ութ ամիսը՝ ամբողջ մնացած Ասիան։ Այսպիսով, Ասորեստանի հարստությունը հավասար է ամբողջ մնացած Ասիայի հարստության մեկ երրորդին։ Այս երկրի իշխանությունը, որը պարսիկները անվանում են սատրապություն, բոլոր մյուս իշխանություններից առավել հզոր է։ Այստեղից Տրիտանդեքմեսը, Արտաբազոսի որդին, որին արքան հանձնել էր այս երկրի կառավարումը, օրական ստանում էր մեկ լրիվ արտաբե արծաթ։ Արտաբեն պարսկական չափ է, որը հավասար է ատտիկյան մեկ մեդիմնոսի և երեք քոյնիկսի[^148]։ (Տրիտանդեքմեսը) բացի ռազմական ձիերից, ուներ էգերի վրա բարձրացող ութ հարյուր հովատակ, իսկ մատակները՝ տասնվեց հազար էին, քանզի յուրաքանչյուր հովատակ բարձրանում էր քսան մատակի։ Նա պահում էր նաև այնքան շատ հնդկական շներ, որ դաշտավայրում գտնվող չորս խոշոր գյուղեր պարտավոր էին այդ շներին ուտելիք հայթայթել, որի համար էլ ազատված էին այլ հարկերից։ Ահա այսպես հարուստ էր Բաբելոնի կառավարիչը։

__193.__ Ասորեստանցիների երկրում անձրև քիչ է տեղում, բայց այդ էլ բավական է սնելու հացահատիկի արմատը։ Այսուհանդերձ ցանքսերը ոռոգվում են գետից և հասունանում է հացահատիկը։ Այստեղ գետը չի բարձրանում ու ողողում դաշտերը, ինչպես Եգիպտոսում, այլ ոռոգումը կատարվում է ձեռքով և ջրհան կռունկների միջոցով։ Բաբելոնյան ամբողջ երկիրը, Եգիպտոսի նման, կտրտված է ջրանցքներով։ Ջրանցքներից ամենախոշորը նավարկելի է և ուղղված է դեպի ձմեռային արևը[^149], այն հոսում է Եփրատից դեպի մյուս՝ Տիգրիս գետը, որի վրա կառուցված էր Նինոս քաղաքը։ Մեզ հայտնի բոլոր երկրներից այս մեկն ամենաբարեբերն է Դեմետրայի[^150] պտղի համար։ Իսկ ծառեր այստեղ չեն աճում, ո՛չ թզենին, ո՛չ որթատունկը, ո՛չ ձիթենին։ Իսկ Դեմետրայի պտուղն այնքան առատ է աճում, որ բերքը լինում է երկու հարյուրապատիկ, նույնիսկ երեք հարյուրապատիկ։ Ցորենի և գարու տերևները ունենում են լրիվ չորս մատ լայնություն։ Իսկ կորեկի և քունջութի մասին թեև գիտեմ, որ ծառի բարձրության են հասնում, ես չեմ հիշատակի, քանզի ես գիտեմ, որ բաբելոնյան երկրի բերքատվության մասին իմ այս պատմածներն անհավատալի կթվան նրանց, ովքեր չեն եղել այդ երկրում։ Նրանք ձիթայուղ չեն օգտագործում, այլ միայն քունջութի յուղ։ Հարթավայրում ամենուր արմավենի է աճում, մեծ մասամբ մրգատու։ Արմավից նրանք հաց են պատրաստում, գինի և մեղր։ Նրանք արմավենին մշակում են նույն եղանակով, ինչ հելլենները՝ թզենին։ Հելլենների կողմից արական կոչված արմավենիների պտուղները բաբելոնացիները կապում են պտղատու արմավենիներին, որպեսզի արական պտուղը, թափանցելով արմավի մեջ, հասունացնի այն և թույլ չտա, որ այն (անժամանակ) ընկնի, քանզի արական արմավենիների, ինչպես և ձմեռային թզենիների վրա կան արական պտուղներ։

__194.__ Այժմ ես կպատմեմ այն մասին, ինչը ինձ այդ քաղաքից հետո թվում է ամենազարմանալին։ Նավերը, որոնցով (ասորեստանցիները) նավում են գետն ի վար՝ դեպի Բաբելոն, կլոր են և ամբողջովին կաշեպատ։ Արմենիայում, որը գտնվում է Ասորեստանից վերև, նրանք կտրում են ուռիներ, (որոնցով) պատրաստում են նավի կողերը և դրանք պատում կաշվե ծածկով, նավի հատակի նման։ Նրանք ոչ նավի ետնամասն են լայնացնում, ոչ էլ նրա առաջամասը նեղացնում, այլ տալիս են դրան վահանի նման կլոր ձև։ Ամբողջ նավը լցնում են ծղոտով, բեռնում այն և թողնում հոսանքն ի վար։ Նրանք մեծ մասամբ փոխադրում են գինի կարմիր կարասներով[^151]։ Նավերը վարում են երկու լայնաբերան թիակներով երկու կանգնած մարդ, նրանցից մեկը թիակը քաշում է դեպի իրեն, մյուսը՝ հրում իրենից։ Այդ նավերը պատրաստվում են և՛ շատ մեծ, և՛ առավել փոքր։ Դրանցից ամենամեծերն ունեն հինգ հազար տաղանդ տարողություն։ Յուրաքանչյուր նավի մեջ կա մեկ կենդանի գրաստ, իսկ խոշորների մեջ՝ մի քանիսը։ Նավելով Բաբելոն հասնելուց և բեռը վաճառելուց հետո, նրանք վաճառքի են հանում նաև նավի կմախքը և ամբողջ ծղոտը, իսկ կաշիները բարձում են գրաստների վրա և վերադառնում արմենների մոտ։ Քանզի գետն ի վեր ոչ մի կերպ հնարավոր չէ նավել՝ գետի արագության պատճառով։ Այդ է պատճառը, որ նրանք նավերը պատրաստում են ոչ թե փայտից, այլ կաշվից։ Նրանք գրաստները քշելով ետ են դառնում արմենների մոտ և նույն ձևով պատրաստում ուրիշ նավեր։

__195.__ Նրանց նավերն այդպիսին են։ Իսկ նրանց գգեստը ահա թե ինչպիսին է։ Հագնում են նրանք մինչև ոտները հասնող վուշե խիտոն[^152], իսկ վրայից բրդե մեկ ուրիշ խիտոն, դրա վրայից էլ հագնում են սպիտակ թիկնոց. նրանց կոշիկները տեղական են, նման բեովտիական մաշիկների։ Նրանք պահում են երկար մազեր, գլուխներին կապում չալմա և ամբողջ մարմինը օծում անուշահոտ յուղով։ Ամեն մեկն ունի կնիք և գավազան։ Ամեն մի գավազանի վրա փորագրված է խնձոր, կամ վարդ, կամ շուշան, կամ արծիվ և կամ մեկ այլ բան։ Քանզի ընդունված չէ առանց նշանի գավազան ունենալը։

__196.__ Նրանց արտաքին հանդերձանքը այսպիսին է. իսկ նրանց սովորույթներն ահա թե ինչպիսին են։ Ամենախելամիտ սովորությունը, իմ կարծիքով, հետևյալն է, որը նկատելի է նաև Իլլիրիայի ենետների մոտ։ Տարին մեկ անգամ յուրաքանչյուր գյուղում մի վայրում հավաքում են ամուսնական տարիքի հասած բոլոր կույսերին, նրանց շուրջ կանգնում են այրերի խմբեր, իսկ քարոզն ամեն մեկին առանձին կանգնեցնելով, վաճառում է, նախ ամենագեղեցիկին, իսկ երբ արդեն դրա դիմաց նա շատ ոսկի էր ստանում, կանչում էր մյուսին, որը հետևյալն էր իր գեղեցկությամբ։ Նրանք վաճառվում էին ամուսնության համար։ Բաբելոնացի փեսացուներից հարուստները, իրար ընդհատելով, գինն էին բարձրացնում և գնում ամենագեղանիներին։ Իսկ հասարակ ժողովրդի թվից եղող փեսացուները, որոնք չէին ընկնում գեղեցկության ետևից, առնում էին ոչ գեղեցիկներին և հավելյալ դրամ։ Ամենագեղեցիկ աղջիկներին վաճառելուց հետո, քարոզը կանգնեցնում էր ամենատգեղին կամ հաշմվածին և հայտարարում, թե ո՞վ սրան կվերցնի իրեն կին նվազագույն դրամով, և վերցնում էր նա, ով բոլորից քչին էր համաձայնվում։ Այդ դրամը գոյանում էր գեղեցիկ կույսերից. ուստի գեղեցիկներն ամուսնացնում էին տգեղներին և խեղանդամներին։ Իր դստեր չէր կարելի իր ցանկացած մարդուն ամուսնության տալ, ինչպես և չէր կարելի ծախու առնված կույսին տանել առանց երաշխավորողի։ Եվ միայն եթե երաշխավորողը հաստատի, որ (գնողը) ամուսնանում է նրա հետ, ապա նոր նրան տանում են (տուն)։ Իսկ եթե նրանք չէին համաձայնվում, ապա, օրենքի համաձայն, դրամը վերադարձվում էր։ Այլ գյուղից եկած փեսացուն ևս, եթե ուզենար, կարող էր (իր համար հարսնացու) գնել։ Սա է նրանց լավագույն սովորությունը, որը, սակայն, այժմ գոյություն չունի[^153]։ Բայց նորերս ուրիշ մեկ միջոց հնարեցին՝ կույսերին վիրավորանքից և ուրիշ քաղաք տարվելուց ապահովելու համար։ Բայց երբ (պարսից կողմից) երկիրը նվաճվելուց և ավերվելուց հետո (բաբելոնացիները) տնավեր դարձան, բոլոր հասարակ մարդիկ, չքավոր մնալով, իրենց աղջիկներին պոռնկության տվեցին։

__197.__ Նրանք մեկ այլ իմաստուն սովորություն ևս ունեն։ Հիվանդներին տանում են քաղաքային հրապարակ, քանզի նրանք բժիշկներ չունեն։ Մոտենալով հիվանդին, նրանք խորհուրդներ են տալիս, եթե նրանցից որևէ մեկն անձամբ տառապել է նույն հիվանդությամբ կամ տեսել է այդպիսի հիվանդի։ Նրանք ահա, մոտենալով, խորհուրդ են տալիս հիվանդին և բացատրում, թե ինչպես մեկ ուրիշն է բուժվել։ Նրանք սովորություն չունեն լռությամբ անցնելու հիվանդի մոտով, այլ պետք է հարցնեն, թե նա ի՞նչ հիվանդություն ունի։

__198.__ Հանգուցյալներին նրանք թաղում են մեղրի մեջ, իսկ նրանց ողբերը նման են եգիպտական (ողբերին)։ Ամեն անգամ իր կնոջ հետ կենակցելուց հետո, բաբելոնացին նստում է ծխացող խնկանոթի առաջ. նույնը նրա դիմաց (նստած) անում է նաև կինը։ Այնուհետև, արշալույսին նրանք լվացվում են. քանզի առանց լվացվելու նրանք ոչ մի անոթի չեն հպվում։ Այսպիսի սովորություն ունեն նաև արաբները։

__199.__ Իսկ բաբելոնացիների ամենավատ սովորությունը հետևյալն է։ Տեղաբնիկ ամեն մի կին իր կյանքում մեկ անգամ պետք է նստի Ափրոդիտեի սրբավայրում և խառնվի օտարերկրացի այրի հետ։ Շատ կանայք, որոնք պարծենում էին իրենց հարստությամբ և անարժան էին համարում խառնվել մյուսների հետ, երկձի ծածկած սայլակներով գալիս և կանգնում են սրբավայրի մոտ։ Նրանց հետևում են մեծ թվով սպասավորվեր։ Կանանց մեծ մասը վարվում է հետևյալ կերպ։ Նստում են Ափրոդիտեի սրբավայրում[^134], գլուխներին պարանից (հյուսած) պսակ դրած։ Նրանց մի մասը գալիս է, մյուսը գնում։ Բոլոր ուղղություններով ուղղագիծ անցումներ կան (հավաքված) կանանց միջև, որոնց միջով անցնելով, օտարերկրացիները ընտրություն են կատարում։ Եթե կինն այստեղ նստեց, ապա նա չի կարող իր տունը վերադառնալ, մինչև որ օտարերկրացիներից մեկը նրա փեշի մեջ արծաթ նետելով, սրբավայրից դուրս չխառնվի նրա հետ։ Արծաթը նետելիս նա պետք է այսքանն ասի. «Ես քեզ կանչում եմ հանուն Մյուլիտտա աստվածուհու»։ Ասորեստանցիները Մյուլիտտա անվանում են Ափրոդիտեին։ Արծաթի քանակը նշանակություն չունի։ Կինն իրավունք չունի այն մերժելու, քանզի ընդունված է, որ այդ արծաթը սրբազան է դառնում։ (Կինը) հետևում է առաջին իսկ (արծաթ) նետողին, առանց որևէ մեկին մերժելու։ Խառնվելուց հետո, իր սրբազան պարտքը աստվածուհու առաջ կատարած լինելով, նա վերադառնում է տուն, որից հետո նրան չես կարող տիրանալ, ինչքան էլ մեծ գումար տաս։ Արդ, գեղեցիկ և բարեկազմ եղողները շուտով տուն են վերադառնում, իսկ տգեղները երկար սպասում են, չկարողանալով (ընդունված) կարգը կատարել։ Եվ իրոք, նրանցից ոմանք այնտեղ մնում են նույնիսկ երեք կամ չորս տարի։ Նման սովորություն կա նաև Կիպրոսի մի քանի վայրերում։

__200.__ Բաբելոնացիները ահա այսպիսի սովորություններ էին հաստատել։ Նրանց մեջ կա երեք ցեղ, որոնք ոչինչ չեն ուտում, բացի ձկից, որը չորացնում են արևի տակ, հետո այն դնում սանդի մեջ և սանդակոթով մանրացնելուց հետո, անցկացնում թանզիֆի միջով։ Այնուհետև, ըստ ցանկության, այդ մածուկը խառնում են խմորին և ուտում, կամ էլ ուտում են իբրև հաց՝ եփելուց հետո։

__201.__ Այս ազգին ևս նվաճելուց հետո Կյուրոսը ցանկացավ իրեն հպատակեցնել նաև մասսագետներին։ Այս ազգը, ասում են, և՛ մեծաթիվ է, և՛ քաջարի։ Մասսագետները բնակվում են արևելքում, դեպի արևածագ, Արաքս գետից այն կողմ, իսսեդոններին հանդիպակաց։ Ուրիշներն ասում են, որ նրանք սկյութական ազգ են։

__202.__ Ոմանք ասում են, թե Արաքսը[^155] Իստրոսից[^156] ավելի խոշոր է, ուրիշները թե՝ ավելի փոքր։ Պատմում են, որ Արաքսի վրա կան շատ կղզիներ Լեսբոսի մեծությամբ, որտեղ և ապրում են մարդիկ, որոնք ամռանը սնվում են հողից հանած բազմապիսի արմատներով։ Նրանք ծառերից հավաքում են հասուն մրգեր ու պահեստում և դրանցով էլ սնվում են ձմռանը։ Այնտեղ, ասում են, կան նաև այլ ծառեր, որոնք հետևյալ հատկությունն ունեն։ (Մարդիկ) խմբերով հավաքվում և, կրակ վառելով, նստում են շրջանակ կազմած և այդ (ծառերի) մրգերից նետում են կրակի մեջ։ Այդ միրգն այրվելիս այնպիսի բուրմունք է արձակում, որից նրանք հարբում են այնպես, ինչպես հելլենները՝ գինուց. ինչքան շատ այդ մրգից նետեն կրակի մեջ, այնքան շատ են հարբում, մինչև որ վեր կենալով պարում են և երգում։ Այսպես են պատմում նրանց կենցաղի մասին։ Արաքս գետը բխում է մատիենների երկրից, որտեղից և Գյունդես զետը, որը Կյուրոսը բաժանեց երեք հարյուր վաթսուն ջրանցքների, բաժանվում է քառասուն բերանների, որոնք բոլորը, մեկից բացի, դուրս են գալիս ճահիճների և խրուտների մեջ։ Պատմում են, որ այդ ճահճուտներում ապրում են հում ձուկ ուտող մարդիկ, որոնք սովորաբար օգտագործում են փոկի կաշուց պատրաստած հագուստ։ Իսկ Արաքսի բերաններից մեկը բաց տեղանքով հոսում է դեպի Կասպից ծով[^157]։

__203.__ Կասպից ծովն առանձին է և ոչ մի ծովի չի միանում։ Քանզի այն ծովը, որտեղ հելլենները նավում են և այն ծովը, որը Ատլանտյան է կոչվում ու գտնվում է (Հերակլյան) սյուներից դուրս, և Կարմիր (ծովը), բոլորը մի (ծով) է. մինչդեռ Կասպից (ծովը) առանձին է։ Նրա երկարությունը թիավարվող նավով տասնհինգ օրվա ճանապարհ է, իսկ լայնքը, ամենալայն մասում՝ ութ օրվա։ Այս ծովի արևմտյան մասով ձգվում է Կովկասը, որը բազում խոշոր և բարձրագույն լեռներ ունի։ Կովկասում բնակվում են բազմաթիվ և բազմապիսի ազգեր, որոնց մեծ մասը ապրում է վայրի (անտառների) պտուղներով։ Պատմում են, որ այստեղ կան այնպիսի ծառեր, որոնց տերևները մանրացնելով, խառնում են ջրին և դրանով իրենց զգեստների վրա նկարներ գծում։ Այդ նկարները չեն լվացվում, այլ մաշվում են բրդե գործվածքի հետ, ասես դրանք սկզբից ևեթ գործված լինեին միասին։ Այս մարդիկ իրար հետ բացահայտ խառնվում են, ինչպես անասունները։

__204.__ Ահա Կասպից կոչված այս ծովն արևմուտքից սահմանափակվում է Կովկասով, իսկ արևելքում դեպի արևածագ ձգվում է հայացքով անընդգրկելի մի հարթավայր։ Այդ հարթավայրի մեծագույն մասը բնակեցնում են մասսագետները, որոնց դեմ Կյուրոսը մտադրվեց արշավել։ Այդ արշավանքը ձեռնարկելու համար Կյուրոսին մղում և դրդում էին մի շարք պատճառներ. առաջինը՝ նրա ծնունդը, քանի որ իրեն թվում էր, թե ինքը գերմարդ է. երկրորդ՝ պատերազմներում նրա ունեցած հաջողությունները, քանզի այն ազգը, ում դեմ Կյուրոսը արշավում էր, անկարող էր լինում խուսափել նրանից։

__205.__ Այդ ժամանակ մասսագետների թագուհին էր մեռած (թագավորի) կինը, անունը Տոմյուրիս։ Կյուրոսը նրա մոտ դեսպաններ ուղարկեց, ամուսնանալու և նրան որպես կին ունենալու առաջարկությամբ։ Բայց Տոմյուրիսը հասկանալով, որ (Կյուրոսը) ուզում է ամուսնանալ ոչ թե իր հետ, այլ (ձեռք բերել) մասսագետների թագավորությունը, մերժեց առաջարկը։ Այնժամ Կյուրոսը, քանի որ խաբեությամբ հաջողության չհասավ, շարժվեց Արաքսի ուղղությամբ և բացահայտ արշավանք սկսեց մասսագետների դեմ։ Զորքը գետով անցկացնելու համար գետի վրա կամուրջներ կապեց, իսկ գեատնցը կազմող նավերի վրա աշտարակներ շինեց։

__206.__ Մինչ նա այս գործով էր զբաղված, Տոմյուրիսը նրա մոտ քարոզ ուղարկեց այսպիսի պատգամով. «Ով մեդացոց արքա, հրաժարվիր քո մտադրությունից, քանզի չգիտես, թե քո այս գործերը քեզ համար բարեհաջող կլինե՞ն, թե ոչ։ Հրաժարվիր, ուրեմն, (արշավանքից) և թագավորիր քո երկրում և հանդուրժիր տեսնելով, որ մենք ևս տիրում ենք մեր երկրին։ Բայց եթե դու չկամենաս այս խորհրդից օգտվել, այլ (գերադասես) ամեն խաղաղությունից, և եթե դու շատ ես ցանկանում նվաճել մասսագետներին, ապա դադարեցրու գետը կամրջելու քո աշխատանքները, և մենք կհեռանանք գետից երեք օրվա ճանապարհ, որից հետո դու կմտնես մեր երկիրը։ Իսկ եթե դու գերադասում ես մեզ ընդունել քո երկիրը, ապա այդ նույնը դու կատարիր»։ Այս լսելսվ, Կյուրոսը իր մոտ հրավիրեց պարսից առաջիններին և եղածը նրանց հաղորդելով, խորհուրդ հարցրեց անելիքի մասին։ Բոլորի կարծիքը համընկավ և խորհուրդ տվեցին՝ թույլ տալ Տոմյուրիսին և նրա զորքին մտնել իրենց երկիրը։

__207.__ Այնտեղ ներկա գտնվող Կրեսոսը պարսավեց այդ կարծիքը և հակառակ կարծիք պնդելով, ասյպես ասաց. «Ով արքա, դեռ նախապես քեզ ասել էի, որ քանի Զևսը ինձ քո ձեռքն է հանձնել, ապա ես քո տանը սպառնացող որևէ վտանգ նկատելիս, կաշխատեմ, ըստ իմ ուժերի կանխել այդ, քանզի իմ տխուր փորձությունները ինձ դաս են եղել։ Եթե դու համարում ես, որ անմահ ես և իշխում ես նույնպիսի (անմահ) զորքերի վրա, ապա իմ կարծիքը քեզ համար անօգուտ կլինի։ Իսկ եթե գիտես, որ ինքդ (մահկանացու) մարդ ես և իշխում ես նույնօիսի (մահկանացու) զորքերի վրա, նախ իմացիր այն, որ մարդկային գործերը նման են անիվի, որը շրջապտույտի մեջ թույլ չի տալիս, որ միևնույն մարդիկ միշտ բարեբախտ լինեն։ Եվ ահա տվյալ հարցում ես հակառակ կարծիքն ունեմ, քան սրանք։ Քանզի եթե համաձայնվենք ընդունել թշնամում երկրից ներս, այդ դեպքում քեզ համար ահա թե ինչպիսի վտանգ կլինի։ Պարտվելով, դու կկորցնես ամբողջ իշխանությունը։ Քանզի բացահայտ է, որ մասսագետները, հաղթելու դեպքում, ոչ թե ետ կվերադառնան, այլ կարշավեն քո տիրությունների վրա։ Հաղթելու դեպքում ևս քո հաղթանակը այնպիսին չի լինի, ինչպիսին եթե դու, մտնելով նրանց երկիրը (հաղթես) մասսագետներին և հալածես փախչողներին։ Եթե համեմատենք քո և նրանց հնարավորությունները, ապա դու հաղթելով հակառակորդին, ուղիղ կշարժվես Տոմյուրիսի տիրույթների վրա։ Բացի այս ասվածից, ամոթալի և անհանդուրժելի է, որ Կամբյուսեսի որդի Կյուրոսը նահանջի ու զիջի երկիրը։ Արդ, իմ կարծիքով, պետք է անցնել գետը և առաջանալ այնքան, ինչքան նրանք կնահանջեն, իսկ այնուհետև հաղթել նրանց ահա թե ինչպես։ Ինչքան ես գիտեմ, մասսագետները անգետ են պարսկական բարքերին և անհաղորդ մեծ բավականություններին։ Ուստի, առանց խնայելու, մեծ թվով ոչխար մորթիր և նրանց համար բանակատեղում խնջույք կազմակերպիր, բացի այդ, դիր այնտեղ մեծ քանակությամբ անոթներ՝ անարատ զինով լցրած, ինչպես նաև բազմատեսակ ուտեստ։ Այդ ամենը պատրաստելուց հետո, քո զորքի դույզն մասը այնտեղ թողնելով, մյուս ամբողջ զորքով ետ նահանջիր դեպի գետը։ Քանզի, եթե ես չեմ սխալվում իմ ենթադրության մեջ, նրանք այսքան շատ բարիք տեսնելով, կնետվեն դրանց վրա, իսկ մենք հնար կունենանք մեծ գործեր կատարելու»։

__208.__ Կարծիքներն այսպես բախվեցին։ Իսկ Կյուրոսը մերժեց առաջին կարծիքը և ընդունելով Կրեսոսի (խորհուրդը), լուր հղեց Տոմյուրիսին ետ տանել իր զորքերը, քանի որ ինքը մտադիր է անցնելու նրա երկիրը։ Եվ Տոմյուրիսը ետ քաշվեց, ինչպես արդեն խոստացել էր։ Իսկ Կյուրոսը Կրեսոսին հանձնելով իր որդի Կամբյուսեսի ձեռքը, որին հանձնում էր նաև թագավորությունը, նրան միաժամանակ հանձնարարեց պատվել Կրեսոսին և լավ վերաբերվել նրան, եթե մասսագետների դեմ գետանցումն անհաջող լինի։ Այս հանձնարարելուց և նրանց պարսից երկիրը ուղարկելուց հետո, Կյուրոսը զորքով անցավ գետը։

__209.__ Արաքս գետն անցնելուց հետո, նա մասսագետների երկրում գիշերն այսպիսի երազ տեսավ։ Կյուրոսին քնի մեջ թվաց, թե տեսնում է Հյուստասպեսի[^159] ամենաավագ որդուն, որը ուսերին թևեր ուներ, որոնցից մեկով ստվերում էր Ասիան, մյուսով՝ Եվրոպան։ Արսամեսի որդի Հյուստասպեսի, որը Աքեմենյան տոհմից էր, ամենաավագ որդին Դարեհն էր, որն այդ ժամանակ շուրջ քսան տարեկան էր և նրանց թողել էին Պարսկաստանում, քանի որ դեռևս ռազմական արշավանքի գնալու տարիք չուներ։ Արդ, երբ Կյուրոսը զարթնեց, սկսեց ինքն իրեն մտածել երազի մասին։ Ու քանի որ նրան թվաց, թե տեսիլը մեծանշան է, իր մոտ կանչեց Հյուստասպեսին և նրան առանձին ընդունելով, ասաց. «Հյուստասպես, քո որդին բռնվել է իմ (անձի) և իմ իշխանության դեմ դավելիս։ Ես քեզ կասեմ, թե ինչպես այդ հաստատ իմացա։ Ասավածները հոգում են իմ մասին և ինձ նախապես բացահայտում են այն ամենը, ինչ կատարվելու է։ Եվ ահա նախորդ գիշեր երազում տեսա, որ քո որդիներից ամենաավագը իր ուսերին թևեր ուներ, որոնցից մեկով ստվերում էր Ասիան, մյուսով՝ Եվրոպան։ Այսպիսով, այդ տեսիլքից հետո ոչ մի կասկած չկա, որ նա իմ դեմ դավում է։ Այժմ դու շտապ վերադարձիր Պարսկաստան և այնպես գործիր, որ երբ այս երկիրը նվաճելուց հետո գամ այնտեղ, քո այդ որդուն իմ առաջ բերես քննության»։

__210.__ Կյուրոսն այսպես ասում էր, կարծելով, որ Դարեհը դավում է իր դեմ։ Մինչդեռ դրանով աստված հայտնում էր, որ ինքը կվախճանվի այդ երկրում, իսկ իր թագավորությունը կանցնի Դարեհին։ Այնժամ Հյուստասպեսն այսպես պատասխանեց. «Ով արքա, թոդ չծնվի այն պարսիկ այրը, որը կդավի քո դեմ, իսկ եթե արդեն նա կա, ապա թող արագագույնս կործանվի։ Քանզի դու պարսիկներին ստրուկից դարձրիր ազատ, այլոց հպատակ լինելուց դարձրիր բոլորին իշխող[^160]։ Բայց եթե տեսիլը քեզ հայտնում է, որ իմ որդին քո դեմ խռովություն է բարձրացնում, ես նրան կհանձնեմ քեզ, իսկ դու վարվիր նրա հետ ինչպես ինքդ կկամենաս»։

__211.__ Հյուստասպեսը այսպես պատասխանելուց հետո, անցավ Արաքսը և եկավ Պարսկաստան, որպեսզի իր որդի Դարեհին պահպանության տակ վերցնհ Կյուրոսի համար։ Իսկ Կյուրոսը, Արաքսհց այն կողմ մեկ օրվա ճանապարհ առաջ գնալով, գործեց Կրեսոսի խորհուրդներին համաձայն։ Այնուհետև Կյուրոսը պարսից զորքերի լավագույն մասով ետ նահանջեց դեպի Արաքս, տեղում թողնելով ոչ պիտանի մասին։ Այնժամ մասսագետների զորքի երրորդ մասը հարձակվեց Կյուրոսի լքած զորքի վրա և կոտորեց այն, հակառակ ցույց արված դիմադրության, և տեսնելով այնտեղ դրված ուտեստը, թշնամուն հաղթելուց հետո, նրանք նստեցին ու խրախճեցին, և երբ ուտեստից ու գինուց հագեցան, քնեցին։ Իսկ պարսիկները, վերադառնալով, նրանցից շատերին սպանեցին, առավել ևս շատերին գերի վերցրին, որոնց մեջ նաև թագուհի Տոմյուրիսի որդուն, մասսագետների զորապետին, որի անունն էր Սպարգապիսես։

__212.__ Իսկ Տոմյուրիսը լսելով իր զորքի և որդու հետ կատարվածը, դեսպան ուղարկեց Կյուրոսի մոտ, հետևյալ խոսքերով. «Արյունռուշտ Կյուրոս, մի պարծենար քո կատարած այս գործով, քանի որ դուք ևս որթատունկի պտղով հագենալիս, նույնպես մոլեգնում եք, և երբ գինին իջնում է ձեր մարմնի մեջ, արտաբերում եք չար խոսքեր։ Այդ թույնով ահա դու դավեցիր ու հաղթեցիր իմ որդուն, բայց ոչ թե զենքի կռվով։ Իսկ այժմ լսիր իմ, բարի խորհուրդ տվողիս, խոսքը։ Ետ տուր իմ որդուն և անվնաս մեկնիր երկրից, թեև դու նենգություն արեցիր մասսագետների զորքի երրորդ մասի հանդեպ։ Իսկ եթե դու այդ չանես, ապա երդվում եմ քեզ մասսագեաների տիրակալ արևով, ես քեզ կհագեցնեմ արյամբ, ինչքան էլ դու անհագ լինես»։

__213.__ Կյուրոսը (դեսպանի) հաղորդած այս խոսքերին ոչ մի ուշադրություն չդարձրեց։ Իսկ թագուհի Տոմյուրիսի որդի Սպարգապիսեսը, երբ նրան գինին թողեց և նա հասկացավ իր դժբախտ վիճակը, խնդրեց Կյուրոսին քանդել իր կապանքները։ Երբ նա քանդվեց (կապանքներից) և ձեռքերը ազատվեցին, ինքնասպան եղավ։

__214.__ Արդ, նա այս ձևով վախճանվեց։ Իսկ Տոմյուրիսը, քանի որ Կյուրոսը չէր լսել նրա խոսքը, հավաքելով իր ամբողջ զորքը, հարձակվեց Կյուրոսի վրա։ Այս ճակատամարտը ես համարում եմ ամենակատաղին, որբ երբևէ մղել են բարբարոս[^161] զորքերը։ Այդ մասին ես իմացա ահա թե ինչ։ Պատմում են, որ նախ (թշնամիները) իրար դեմ կանգնելով, նետեր էին արձակում։ Այնուհետև, երբ արդեն սպառվել էին նրանց նետերը, նրանք դաշույններով ու նիզակներով նետվեցին ձեռնամարտի։ Նրանք երկար կռվեցին իրար դեմ և ոչ ոք չէր ուզում փախուստի դիմել։ Ի վերջո մասսագետները գերազանցեցին։ Պարսից զորքերի մեծագույն մասը այնտեղ բնաջնջվեց և ինքը Կյուրոսը ևս սպանվեց։ Նա թագավորեց ընդամենը երեսունից մեկ տարի պակաս։ Իսկ Տոմյուրիսը մարդկային արյամբ մի տիկ լցրած, սպանվածների մեջ փնտրում էր Կյուրոսի դին։ Եվ երբ գտավ այն, դիակի գլուխը մտցրեց տկի մեջ և, ծանակելով սպանվածին, ասաց հետևյալը. «Դու կործանեցիր ինձ, թեև ես ապրում եմ և քեզ հաղթել եմ, քանի օր իմ որդուն խաբեությամբ կործանեցիր, իսկ ես, ինչպես սպառնացել էի, քեզ կհագեցնեմ արյամբ»։ Կյուրոսի վախճանի մասին շատ զրույցներ են պատմում, բայց ամենահավանականը այս է թվում ինձ[^162]։

__215.__ Մասսագետները սկյութականի նման զզեստ են կրում և նրանց նման կենցաղ վարում։ Նրանք և՛ հեծյալ են (կռվում), և՛ հետիոտն, քանզի երկու ձևին էլ տիրապետում են։ Նրանք սովորաբար աղեղնավորներ են, տեգավորներ և տապարակիրներ։ Նրանց գործածած ամեն ինչը պղնձից է և ոսկուց։ Նետասլաքները, տեգերի ծայրերը և տապարներն ամբողջությամբ պղնձից են, իսկ գլխի հարմարանքները, գոտիները և ուսապարկերը զարդարված են ոսկով։ Ձիերի կրծքին նրանք նույնպես հագցնում են պղնձե լանջապանակ, իսկ սանձը, լկամը և այտակալները (դրվագում են) ոսկով։ Երկաթ և արծաթ բոլորովին չեն օգտագործում, քանի որ դրանք չկան այդ երկրում, իսկ ոսկին և պղինձն առատ են։

__216.__ Նրանք ահա թե ինչպիսի սովորություններ ունեն։ Նրանցից յուրաքանչյուրն ամուսնանում է մեկ կնոջ հետ, բայց կանանցից օգտվում են բոլորը՝ ընդհանուր ձևով։ Քանզի այն, ինչ հելլենները վերագրում են սկյութներին, ոչ թե սկյութներն են անում, այլ մասսագետները։ Արդ, եթե որևէ մասսագետ այր ցանկանա որևէ կնոջ, ապա նա իր կապարճը կախելով նրա սայլին, անխոով խառնվում է նրան։ Նրանց մոտ տարիքի ոչ մի սահման չկա։ Բայց եթե որևէ մեկը շատ է ծերանում, ապա նրա բոլոր ազգականները հավաքվում են և մորթում ծերունուն, նրա հետ նաև ոչխարներ, և ամբողջ մսերը եփելով, խրախճում են։ Սա նրանք համարում են ամենաերանելի մահը, իսկ հիվանդությունից մահացածին չեն ուտում, այլ հողով ծածկում են և սգում, որ նա չհասավ զոհվելու տարիքին։ Նրանք ոչինչ չեն ցանում, այլ սնվում են անասուններով ու ձկներով. Արաքս գետում առատ ձուկ է լինում։ Նրանք նաև կաթնախում են։ Ասավածներից պաշտում են միայն արևին, որին էլ ձիեր են զոհաբերում։ Այդ զոհաբերման իմաստն այն է, որ ամենաարագընթաց աստծուն պետք է զոհաբերել արարածներից ամենաարագընթացին։



